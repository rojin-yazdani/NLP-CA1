 		مباحثی مانند رعایت نکات مندرج در قرارداد و ارائه سرویسی با همان کیفیت و پرداخت خسارت در صورت تخلف از جمله حقوق کاربران اینترنت است که بسیاری از مشترکان ADSL از آن آگاهی ندارند.به گزارش ایسنا، طی سال‌های اخیر بنا بر اعلام مسئولان رسمی، تعداد مشترکان اینترنت پرسرعت خانگی یا همان ADSL از حدود ۳.۵ میلیون مشترک به بیش از ۱۰ میلیون رسیده است، اما با وجود افزایش کمی کاربران، در مورد شیوه کیفیت ارائه خدمات آن همچنان سوالات و ابهاماتی وجود داشته و گاهی کاربران از حقوق خود در  این باره اطلاع کاملی ندارند.به عنوان مثال در خصوص بحث پرداخت خسارت در قالب موافقتنامه سطح خدمات یا SLA ممکن است بسیاری از کاربران اطلاعات کافی نداشته و بر همین اساس در زمان عقد قرارداد برای دریافت سرویس یا پس از آن به این نکته توجه نداشته باشند و از حقوق خود در این زمینه محروم بمانند.البته پرداخت این رقم در سال‌های گذشته چندان مرسوم نبوده و هر بار شرکت‌های ارائه دهنده اینترنت با این توجیه که شرکت زیرساخت چنین هزینه‌ای را پرداخت نمی‌کند از خسارت‌دهی به مشترکان طفره می‌رفتند، ولی با این وجود مدتی است که به نظر می‌رسد در پرداخت این رقم‌ها سخت‌گیری‌هایی می‌شود تا جایی که رئیس سازمان تنظیم مقررات و ارتباطات رادیوئی از پرداخت خسارت از سوی اپراتورهای ارائه‌دهنده اینترنت به مشترکان خبر داده و این جبران مافات را از دو طریق نقدی و حجمی ممکن دانسته است.پرداخت دو میلیارد ریال خسارت به مشترکان اینترنتعلی‌اصغر عمیدیان در این باره گفت: با نظارت بر اجرای مصوبه ۱۷۷ کمیسیون درخصوص ضوابط و چارچوب موافقت‌نامه‌های سطح خدمات (SLA) خدمات ارتباطات داده‌ها از سوی رگولاتوری در شش ماهه اول سال گذشته حدود دو میلیارد ریال به صورت نقدی و ۷۴۰۹ گیگا بایت بصورت حجمی از سوی اپراتورهای PAP و Wimax در قالب SLA به مشترکان پرداخت شده است.معاون وزیر ارتباطات با اشاره به اینکه امکان دسترسی به سامانه سنجش سرعت تمام اپراتورها به صورت متمرکز در پورتال سازمان تنظیم مقررات و ارتباطات رادیوئی نیز فراهم شده است، اظهار کرد: با توجه به تعیین شاخصهای کیفی سرویس مشترکین از سوی رگولاتوری شامل سرعت دانلود و آپلود، زمان تاخیر و میزان گم شدن بسته‌ها در داخل و خارج شبکه، امکان سنجش سرعت و نظارت مطلوب‌تر بر ارائه خدمات از سوی اپراتورها فراهم شده است.وی تصریح کرد: تمامی اپراتورها ملزم شده‌اند ضمن اطلاع‌رسانی دقیق درباره میزان مجاز شاخصهای کیفیت سطح خدمات و مراحل اندازه‌گیری آن به مشترکان، سامانه‌ای را جهت ثبت خسارت از سوی مشترکان براساس مقادیر اندازه‌گیری شده، روی پورتال خود ایجاد کنند که این موضوع در حال حاضر از سوی شرکتهای آریا رسانه تدبیر (شاتل)، داده گستر عصر نوین (های وب)، پارسان لین ارتباطات (پارس آنلاین)، انتقال داده‌های آسیاتک، نداگستر صبا، رهام داتک و لایزر اجرا شده است و سایر شرکتها نیز در حال پیاده‌سازی این سامانه هستند.حجم و سرعت خود را کنترل کنیددر همین راستا سرپرست معاونت نظارت و اعمال مقررات سازمان تنظیم مقررات و ارتباطات رادیویی نیز به تازگی اعلام کرده که مشترکان سرویسهای اینترنت پرسرعت ثابت ADSL و WiMAX می‌توانند با مراجعه به پنل کاربری خود در پایگاه اینترنتی اپراتور طرف قرارداد، جزئیات سرویسی که خریداری کرده‌اند - شامل مبالغ پرداختی به اپراتور، زمانهای اتصال، حجم استفاده شده و ... - را مشاهده کنند.حسین فلاح جوشقانی همچنین متذکر شده است که شرکتهای ارائه‌کننده این خدمات موظف هستند ضمن اطلاع‌رسانی شفاف تعرفه و نحوه ارائه خدمات خود به مشتریان، امکان مشاهده تمامی اطلاعات مربوط به سرویس فروخته شده را در پنل کاربری هر مشترک فراهم کنند.وی با اشاره به اینکه بررسی و کنترل اطلاعات و جزئیات سرویس دریافتی در پنل کاربری توسط هر مشترک، افزایش شناخت از سرویس خریداری شده را به همراه دارد، تصریح کرد که مشترکان درصورت مشاهده مغایرت در سرویس خریداری شده با اطلاعات موجود در این بخش از جمله سرعت و حجم تعریف شده، هزینه‌های پرداخت شده و نظایر آن می‌توانند از طریق مراجعه به سامانه پاسخگویی به شکایات وزارت ارتباطات و فناوری اطلاعات به آدرس www.۱۹۵.ir یا تماس با شماره تلفن ۱۹۵ شکایت خود را ثبت و پیگیری کنند.تمدید حجم بدون درخواست کاربر ممنوعوی همچنین تاکید کرده که تمدید حجم سرویس اینترنت پرسرعت ثابت (ADSL) برای مشترکان پس پرداخت (post paid) شرکت مخابرات ایران که هزینه ترافیک اینترنت خود را در پایان دوره ماهانه و از طریق قبض تلفن ثابت پرداخت می‌کنند، فقط با درخواست مشترک امکانپذیر است.فلاح جوشقانی با اشاره به اینکه درخواست مشترک به صورت کتبی با مراجعه به مرکز مخابراتی یا بصورت الکترونیکی و از طریق پنل کاربری مشترک انجام می شود، گفت: شرکتهای مخابرات استانی بایستی در مورد تعرفه و نحوه ارائه خدمات خود به مشتریان به طور شفاف اطلاع‌رسانی کنند و بدون درخواست و اطلاع مشترکان حق هیچ گونه تمدید حجم سرویس برای آنان را ندارند.وی افزود: دریافت‌کنندگان این نوع سرویس ضمن کنترل مبالغ درج شده در قبض خود، درصورت مشاهده هرگونه اختلاف ریالی می‌توانند با استفاده از روش های بالا شکایت خود را ثبت و پیگیری کنند.بدین ترتیب ضروری به نظر می رسد مشترکان ADSL با رعایت موارد مطرح شده، از حقوق خود آگاه بوده و خود بر کیفیت مطلوب خدمات دریافتی نظارت داشته باشند. 		 	