 		ورود گوشی‌های آیفون ۷ به بازار با موج استقبال علاقه‌مندان در دنیا مواجه شده، اما با توجه به ورود قاچاقی این کالا به کشور خریداران این گوشی‌ها باید به برخی مسایل توجه ویژه‌ای داشته باشند.به گزارش ایسنا، رئیس اتاق اصناف مشهد با بیان اینکه دولت چند شرکت را برای وارد کردن گوشی‌های آیفون ۷ تعیین کرده است، اظهار کرد: مرکز توسعه و تجارت حدود ۹ شرکت را برای این منظور معرفی کرده است که برای وارد کردن گوشی‌های آیفون مجوز خواهند داشت و با فعال شدن طرح رجیستری، آن دسته از گوشی‌هایی که به صورت قانونی وارد کشور می‌شود و عوارض گمرکی داشته باشد، قطعا با مشکلی مواجه نخواهد شد.محمود بنانژاد ادامه داد: تا زمانی که این شرکت‌ها مشخص نشده بود، میزان قاچاق بسیار بالا بود. این شرکت‌ها نیز به تازگی برای فروش و وارد کردن گوشی‌های اپل معرفی شده است و پیش از این عمده واردات گوشی‌های اپل به شکل غیرقانونی صورت می‌گرفت.رئیس اتاق اصناف مشهد خاطرنشان کرد: اگر طرح رجیستری فعال شود، قطعا کسانی که پیش از این گوشی اپل خریداری کرده‌اند، با مشکلی مواجه نخواهند شد و این طرح برای خرید گوشی پس از آن خواهد بود.  وی اضافه کرد: متاسفانه براساس آمار بین ۸۰ تا ۹۰ درصد گوشی‌های بالای یک میلیون تومان به صورت قاچاقی وارد کشور می‌شود. البته برخی شرکت‌ها نیز خدمات پس از فروش برای این گوشی‌ها اعمال می‌کردند که این گارانتی با گارانتی اصلی متفاوت است.  بنانژاد در مورد قیمت گوشی‌های اپل جدید اظهار کرد: قطعا با اعمال عوارض گمرکی قیمت این گوشی‌ها افزایش خواهد یافت،  اما مزیت آن قانونی بودن است. باید توجه داشت که امروز استفاده از گوشی‌های همراه از شکل نمایشی و تزیینی خود خارج شده و به عنوان یکی از ضروریات زندگی به‌شمار می‌رود. به همین جهت باید تمهیداتی در این زمینه اعمال شود که این نیاز به شکلی قانونی تهیه شود و وارد کردن آن به شکل قاچاق صرفه اقتصادی نداشته باشد.  قیمت آیفون‌ ۷ حبابی است/ برای خرید عجله نکنیدرئیس اتحادیه فروشندگان دستگاه‌های صوتی، تصویری، تلفن همراه با تاکید بر اینکه قیمت تلفن‌های همراه آیفون ۷ و +۷ عرضه شده در بازار ایران کاذب است، گفت: منتظریم این محصولات نوبرانه اپل از مبادی قانونی وارد شوند وبه قیمت متعادلی برسند.ابراهیم درستی در مورد فروش تلفن‌های همراه آیفون ۷ و +۷ با قیمت‌های نجومی و دور از انتظار در بازار تهران و نیز واردات قاچاق این محصولات، تصریح کرد: توسط وزارت صنعت، معدن و تجارت به ۱۷ شرکت مجوز ثبت سفارش تلفن‌های همراه آیفون داده شده به اخیرا نیز ۸ شرکت دیگر به این لیست اضافه شده‌اند و امیداریم با واردات این محصولات از مبادی قانونی شاهد تنگ شدن عرصه بر قاچاقیان و قاچاق شویم.وی با اشاره با اینکه در حال حاضر قیمت آیفون‌های ۷ و +۷ موجود در بازار کاذب بوده و دارای حباب است، بیان کرد: باید شرکت‌هایی که مجوز ثبت سفارش گرفته اند به منظور واردات این کالا اقدام کنند تا سهم بازار را به دست آورند.رئیس اتحادیه فروشندگان دستگاه‌های صوتی، تصویری، تلفن همراه در مورد علت عدم برخورد با  عرضه قاچاق آیفون‌های ۷ و +۷ در بازار تهران اظهار کرد: اگر به صورت غیراصولی با این مسئله برخورد کنیم قاچاق این محصول به زیر پوست بازار می‌رود و به شیوه‌های زیرزمینی خرید و فروش می‌شود. از مردم درخواست می‌کنیم که اگر عجله ندارند در مورد خرید این مدل کالا صبر پیشه کرده و از واحدهای صنفی دارای پروانه کسب محصول خود را خریداری کنند.به گزارش ایسنا، درحالی تنها چند روز از عرضه تلفن های همراه آیفون ۷ و +۷ می‌گذرد که شاهد اختلاف فاحش و قابل تامل قیمت این کالا در بازار تهران نسبت به سایت APPLE هستیم؛ به گونه‌ای که جولان فاجعه‌بار و بازار سیاه آیفون‌های ۷ و +۷ در بازار تهران در حالی رخ داده است که از ماه‌ها قبل وزارت صنعت، معدن و تجارت تصمیم گرفت پس از ارائه مجوز به برخی نمایندگی‌ها به منظور ثبت سفارش واردات گوشی‌های آیفون، بازار این محصول را کنترل کند. اختلاف کم‌قیمت ترین محصول جدید آیفون تحت عنوان آیفون ۷ با میزان حجم ۳۲ گیگابایت در بازار ایران با سایت اپل حدود دو میلیون تومان است، چرا که این محصول در بازار داخلی به قیمت چهار میلیون و ۳۰۰ هزار تومان به فروش می‌رسد در حالی که در سایت اپل قیمت ۶۴۹ دلار، معادل حدود دو میلیون و ۳۰۰ هزار تومان دارد.اما در مورد با ارزش ترین محصول فعلی آیفون در بازار ایران باید به عرضه  Iphone۷ Jet Black با میزان حجم ۲۵۶ گیگابایت اشاره کرد که در بازار داخلی قیمتی معادل ۱۱ میلیون و ۸۰۰ هزار تومان را به خود اختصاص داده در حالی که این محصول در سایت اپل ۸۴۹ دلار، معادل سه میلیون و ۱۰۰ هزار تومان قیمت دارد.  		 	