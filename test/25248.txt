تعطیلات نوروزی فرصت خوبی را برای تفریح ،  استراحت و قدری فراغت از کار برای افراد شاغل فراهم می‌کند و زمان مناسبی برای دور هم جمع شدن خانواده‌هایی است که در طول سال مشغله‌هایشان امکان با هم بودن انها را به هم نمی‌دهد.به گزارش پارسینه ،  بسیاری از خانواده‌های ایرانی برای تعطیلات نوروزی خود برنامه‌ریزی مشخصی دارند و ایده‌ال اغلب خانوارها رفتن به سفری حداقل دو سه روزه به مقصد شهرهایی از جمله شمال کشور ،  مشهد ،  اصفهان ،  شیراز ،  یزد و غیره است که همین هم برای خیلی‌ها در حد یک رویاست. چه اینکه حقوق‌های کارگری و کارمندی با مخارج سرسام‌اور شب عید ،  کفاف سفر داخلی خانواده‌ای چهارنفره را هم نمی‌دهد.در این میان قشری از جامعه هم هستند که محدودیتی در انتخاب سفرهای نوروزی خود ندارند و پشتوانه مالی انها باعث می‌شود در برنامه‌ریزی برای نوروزشان محاسبات ریزی انجام ندهند. این‌ها کسانی هستند که توانایی مالی رفتن به سفرهای داخلی لوکس مثل تور کیش 3میلیون تومانی یا گران‌قیمت‌ترین تورهای خارجی مثل برزیل 70 میلیونی را هم دارند.پارسینه در این گزارش به بررسی گران قیمت‌ترین تورهای خارجی نوروز 94 پرداخته که در زیر می‌اید : 1. یک اژانس مسافرتی در پایتخت برای تور 10 روزه برزیل در تعطیلات نوروز قیمت 20 هزار دلار معادل 70 میلیون تومان را تعیین کرده است. این سفر شامل اقامت در هتل‌های 5ستاره سائوپائولو ،  ریودوژانیرو و بازدید از ابشار ایگواسو است. البته این اژانس مسافرتی می‌گوید که برای اجرای این تور باید حداقل 15 نفر ثبت‌نام کنند و هنوز این نصاب حاصل نشده است.2. تور 16 روزه به مقصد مکزیک و کوبا دیگر انتخابی است که افراد مرفه می‌توانند برای تعطیلات نوروزشان داشته باشند. قیمت این تور 21 میلیون تومان در نظر گرفته شده است.3. سفر 13 روزه به کره و ژاپن می‌تواند انتخاب دیگری برای نوروز 94 باشد. یک اژانس مسافرتی قیمت این تور را 20 میلیون تومان در نظر گرفته است.4. اژانس مسافرتی دیگری برای تور 14روزه استرالیا قیمت 18 میلیون تومان را تعیین کرده است.5. یک اژانس مسافرتی برای نوروز 94 سفر 25 روزه به 10 کشور اروپایی را در نظر گرفته است. این تور که شامل سفر به ایتالیا ،  فرانسه ،  یونان ،  سوییس ،  هلند ،  المان ،  چکسلواکی ،  اتریش ،  مجارستان و بلژیک است ،  15 شب اقامت در هتل سه ستاره ،  8شب اقامت در هتل 4ستاره و یک شب اقامت در کشتی مسافرتی را برای مسافرانش پیش‌بینی کرده و قیمت تور را نیز 17 میلیون تومان تعیین کرده است.6. سفر 14 روزه به اسپانیا و پرتغال شامل اقامت در هتل‌های 4 و 5 ستاره نیز حدود 16 میلیون تومان در نظر گرفته شده است.7. مسافران نوروزی که پشتوانه مالی کافی دارند امکان انتخاب سفرهای متفاوت و هیجان انگیزتری را هم دارند. به همین منظور تور 12 روزه افریقای جنوبی با اقامت در هتل‌های 4 و 5 ستاره ژوهانسبورگ ،  کیپ تاون و سان سیتی ،  14.5 میلیون تومان پیش‌بینی شده است.8. سفر 8 روزه به جزیره بالی اندونزی هم توسط یک اژانس مسافرتی 14 میلیون تومان قیمت‌گذاری شده است.9. سفر 10 روزه به ویتنام شامل اقامت در هتل‌های 5ستاره این کشور هم از سوی یک اژانس مسافرتی 13.5 میلیون تومان پیش‌بینی شده است.10. یک اژانس مسافرتی دیگر نیز سفر 9روزه به کنیا ،  نایروبی و پارک ملی ماسایی مارا را هم 13 میلیون تومان در نظر گرفته است.11. اژانس مسافرتی دیگری برای مشتریان خود تور 16 روزه به تایلند ،  لائوس و کامبوج را با اقامت در اقامت‌گاه‌های محلی لوکس به قیمت 13 میلیون تومان پیش بینی کرده است.12. جزیره موریس هم می‌تواند انتخاب متفاوت دیگری برای مسافران پولدار نوروزی باشد. قیمت تور 8 روزه به این جزیره  - که در جنوب غربی اقیانوس هند واقع شده -  شامل اقامت در هتل 5ستاره فوق تاپ 11.5 میلیون تومان تعیین شده است.این افراد همچنین امکان انتخاب تور 7 روزه مالدیو به قیمت 9 میلیون تومان ،  تور 8 روزه هند به قیمت 8 میلیون تومان ،  تور 9 روزه دور چین به قیمت 7.5 میلیون تومان و تورهایی به قیمت دو تا 5 میلیون تومان به مقصد امارات و ترکیه را نیز دارند.