 		مترو، اتوبوس، قهوه‌خانه، كافه يا هر جاي ديگري كه بتوانيد از اينترنت پرسرعت يا اينترنت تلفن همراه خودتان استفاده كنيد، كساني را مي‌بينيد كه سر‌شان را در گوشي‌ها كرده‌اند و به سرعت مشغول انجام دادن كاري هستند، اشتباه نكنيد آنها پيامك نمي‌زنند و در سايت‌ها نمي‌چرخند، آنها مشغول بازي هستند. به گزارش اعتماد، «كلش آو كلنز» (برخورد قبايل) بازي‌اي است كه اين روزها همه به آن مشغول هستند و بر خلاف بازي‌هاي ديگري كه معمولا اتفاق خاصي در آن نمي‌افتد شما مي‌توانيد با اين بازي براي خودتان در‌آمد‌زايي كنيد. اين بازي براي تمام سنين كاربرد دارد و در ميان خانواده‌ها هم زياد بازي مي‌شود. رقابت و چالش از مهم‌ترين دلايل جذاب بودن اين بازي است. ايراني‌ها هميشه از پرطرفدارترين كساني هستند كه از اين بازي‌ها استقبال مي‌كنند. كلش آو كلنز به معني «برخورد قبايل»، يك بازي رايگان تلفن همراه و تبلت به صورت آنلاين به سبك بازي ويديويي راهبردي است كه توسط شركت «سوپرسل» طراحي شده است. اين شركت در شهر هلسينكي پايتخت كشور فنلاند قرار دارد. در اين بازي شما رهبري قبيله‌اي كوچك را به عهده مي‌گيريد و پس از توسعه قبيله در كنار چند قبيله ديگر كه مي‌توانند دوستان‌تان باشند با قبايل ديگر جنگ كنيد. در واقع مثلا ١٠ كاربر ايراني در يك گروه قرار مي‌گيرند تا با يك كشور ديگر جنگ كنند. در اين بازي همواره كشورهاي مختلف با همديگر در حال جنگ هستند. در اين بازي چهار عنصر بسيار مهم وجود دارند: طلا، اكسير، اكسير سياه و الماس. اكسير ماده‌اي به رنگ بنفش است كه توسط دستگاه‌هاي سازنده اكسير توليد مي‌شود و نقش بسيار مهمي در پيش‌رفت قبيله شما دارد.بازاري براي خريد و فروش حساب‌هاي كاربري (accounts)در پاساژ‌هاي موبايل مثل علاءالدين، ايرانيان و... يا در سايت‌هاي مختلف اينترنتي كه براي اين بازي طراحي شده است شما با عبارتي به نام خريد و فروش اكانت‌هاي كلش آوكلنز روبه رو مي‌شويد. از ١٠٠ هزار تا بيش از دو ميليون تومان براي هر اكانت مردم حاضرند پول بدهند. براي رسيدن به يك اكانت معمولي نزديك به سه ماه بايد كار كرد، شما با شش ماه انجام مداوم اين بازي به مرحله ٦٠ خواهيد رسيد و اگر بيشتر فعاليت كنيد به مرحله ٩٠ مي‌رسيد. هر‌چقدر بيشتر پول بدهيد اكانت‌هاي بزرگ‌تر با امكانات بيشتر دريافت مي‌كنيد. بررسي نرخ‌ها نشان مي‌دهد كه يك اكانت معمولي كه در بازي امكانات آنچناني ندارد با قيمتي در حدود يك ميليون تومان معامله مي‌شود. در ادامه نيز دلال‌ها چنين اكانتي را با سود ٢٠٠ هزار توماني به فروش مي‌رسانند. اطلاعات به دست آمده نشان مي‌دهد كه در اين بازار غيررسمي معامله‌هايي با قيمت ٥ تا ١٠ ميليون تومان هم انجام مي‌شود. در كنار اين موضوع، كلش آو كلنز قابليتي در اختياردارد كه به وسيله آن كاربرها مي‌توانند نيروهاي موجود را به يكديگر منتقل كنند.خريد جم يا همان الماس كه ابزار اصلي پيشرفت در اين بازي است هم بازار داغي در ايران دارد و رقم‌هاي زيادي جابه‌جا مي‌شود. به صورت معمول در هر هفته شما مي‌توانيد يك بسته الماس داشته باشيد اما كافي است از ٢٣ هزار تومان تا ٧٥٠ هزار تومان خرج كنيد و هر تعداد كه الماس بخواهيد مي‌توانيد خريداري كنيد. خيلي از جوان‌ها ترجيح مي‌دهند اوقات بيكاري خودشان را براي اين بازي بگذارند تا پس از مدتي هم از هيجان اين بازي لذت برده باشند هم بتوانند كسب درآمد كنند، البته اين بازي ميان كساني كه بيكار هستند طرفدار بيشتري دارد زيرا مي‌توانند وقت بيشتري بگذارند و زودتر به درآمد برسند.در اين بازي رقيب واقعي استاعتياد به بازي‌هاي كامپيوتري و حالا بازي‌هايي كه روي گوشي‌هاي تلفن همراه است باعث شده تا هرروز بازار موبايل در ايران رونق بيشتري داشته باشد. اين مساله به نظر يكي از آسيب‌هاي تازه اجتماع به حساب مي‌آيد. كساني به اصطلاح معتاد «كلش آو كلنز» مي‌شوند كه همواره به دنبال چالش و رقابت هستند. ساختار بازي و حضور جزيياتي كه در آن مخاطب را مجبور به دفاع و حمله مي‌كند، اين حس را در او به وجود مي‌آورد كه براي پيشرفت و كسب نتيجه بهتر تلاش كند. از نكات مهم در اين بازي اين است كه شما با يك رقيب واقعي نه كامپيوتري مبارزه مي‌كنيد اما در كنار اين همه رقابت و جنگ (war) كه تبديل به تكه كلام طرفداران اين بازي شده قيمت هر كدام از كلن‌ها (clans) ‌و امكاناتي كه در هر كدام از قبايل وجود دارد باعث بالا رفتن قيمت آن اكانت مي‌شود.هم تفريح است هم پولبراساس پيش بيني‌هايي كه در سايت‌هاي مختلف انجام شده اين بازي در ايران روزانه بيش از ٥٠‌ميليون تومان درآمد دارد كه در سال رقمي بيش از ١٨ ميليارد تومان مي‌شود. مهدي يكي از كساني است كه اين بازي را انجام مي‌دهد و در مرحله ٩٠ (level) است. او مي‌گويد: «من نزديك به شش ماه است كه اين بازي را انجام مي‌دهم و تقريبا مجبورم كه خيلي از اوقات در نيمه‌هاي شب ساعت خودم را كوك كنم تا در «وارها» شركت كنم، بايد حواس‌مان جمع باشد. اين بازي بيشتر از يك سرگرمي است و مي‌خواهم پس از مدتي كه اكانتم پيشرفت كرد دو ميليون تومان بفروشمش. بالاخره خودش نوعي درآمد‌زايي به حساب مي‌آيد.»كامران درباره اين بازي مي‌گويد: «اولش فكر نمي‌كردم اين اندازه وقت مرا بگيرد اما خب الان كه بيشتر مي‌بينم تقريبا در روز كاملا حواسم به اين بازي است. البته بيشتر به اين فكر مي‌كنم كه بتوانم از اين راه درآمد پيدا كنم و البته كه سرگرمي خوبي براي ما به حساب مي‌آيد. شما حساب كنيد كه يك بازي را به صورت رايگان نصب كنيد و بعد از مدتي بتوانيد از آن درآمدزايي كنيد.» رامين كسي است كه يكي از اكانت‌هاي خودش را فروخته، او مي‌گويد: «من نزديك يك‌سال روي اين اكانت كار كردم و حدود يك و نيم ميليون فروختم، در آن زمان به پول احتياج داشتم و رفتم در يكي از اين سايت‌ها كه عكس اكانت را مي‌گذاري و پيشنهاد قيمت مي‌دهي معرفي كردم و بعد از چند روز فروخته شد. الان دارم روي يك اكانت ديگر كار مي‌كنم، براي اوقات بيكاري تفريح خوبي است.»درآمد شركت سوپرسل از اين بازي چقدر است؟استوديوي سوپرسل كه به عنوان سازنده اين عنوان شناخته مي‌شود، با ارايه به روزرساني‌هاي هفتگي توانسته بعد از گذشت چند سال همچنان محصول خود را در صدر جدول‌هاي «آپ استور» و «گوگل پلي» نگه دارد. كارشناسان اقتصادي با بررسي وضعيت بازار جهاني بازي‌ها به اين نكته دست پيدا كرده‌اند كه استوديوي سوپرسل در شرايط فعلي ارزشي بالغ بر سه ميليارد دلار دارد. براساس آمار كاربران روزانه بيش از ٣٠ ميليون نفر در دنيا در حال انجام اين بازي هستند. در كنار اين موضوع، سازندگان بازي توضيح داده‌اند كه سود روزانه آنها از كلش آو كلنز چيزي در حدود پنج ميليون دلار است. چندي پيش بيزنس اينسايدر به عنوان يكي از وب‌سايت‌هاي مطرح اقتصادي، گزارشي را از كلش آوكلنز منتشر كرد كه طبق آن مشخص شد سوپرسل به عنوان سازنده بازي در كنار درآمدهاي جانبي از طريق تبليغات، سالانه در حدود يك ميليارد دلار تنها از كلش آو كلنز درآمد دارد.كلاهبرداري از طريق خريد و فروش اكانتبعضي از كاربرهاي اين بازي با دريافت مبالغ مختلفي اقدام به خريد و فروش‌هاي نيروهاي خود در بازي مي‌كنند و اين كار از نظر قوانين بازي در دنيا خلاف است، در ايران عده‌اي با دريافت پول اين نيروها را در اختيار افراد ديگر گذاشته‌اند و كلاهبرداري‌هاي مختلفي انجام شده است. روند توضيح داده شده تا حدودي به گلدفارمينگ (چيدمان منابع طلا در اكانت) در ديگر بازي‌هاي آنلاين شباهت دارد كه در خارج از كشور به عنوان يك جرم شناخته مي‌شود. درواقع شما اگر كارت‌هاي اعتباري بين‌المللي داشته باشيد مي‌توانيد منابع خودتان را افزايش دهيد، به اين خاطر كه در ايران اين كارت‌ها وجود ندارد بعضي از سايت‌ها كه از اين كارت‌ها دارند براي كاربران اين امكان را فراهم كرده‌اند كه بتوانند اكانت خودشان را توسعه دهند. اين‌گونه افراد خيلي زودتر از كساني كه نمي‌خواهند پول خرج كنند در بازي پيشرفت مي‌كنند و بقيه كه اكثرا ايراني‌ها جزوشان هستند ديرتر پيشرفت مي‌كنند. تب اين‌گونه بازي‌ها مدتي داغ است و زماني كه از تب و تاب مي‌افتد بلافاصله كمپاني ديگري بازي جديدي را وارد مي‌كند، حالا بايد منتظر يك بازي ديگر در آينده‌اي نزديك باشيم. 	