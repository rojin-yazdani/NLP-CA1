 		یک کارشناس ارتباطات معتقد است: قیمت اینترنت پهن باند در ایران به خصوص در زمینه‌ی ثابت نسبت به دنیا جایگاه نامطلوبی دارد.محسن یوسف‌پور در گفت‌وگو با ایسنا، درباره قیمت اینترنت ایران اظهار کرد: بحث قیمت اینترنت را می‌توان از زوایای مختلفی مورد بررسی قرار داد، چرا که در این حوزه موضوعات مختلفی مانند کیفیت تاثیر‌گذار است.وی ادامه داد: درباره اینترنت پهن‌باند می‌توان آن را به دو بخش ثابت و موبایل طبقه‌بندی کرد و در هر یک از این طبقه‌بندی‌ها به طور جزیی‌تری عمل خواهد شد.این کارشناس ارتباطات همچنین عنوان کرد: به‌طور متوسط در زمینه‌ی سرعت اینترنت پهن باند ثابت در دنیا متوسط سرعتی که در اختیار مشترک قرار می‌گیرد در زمینه دانلود حدود 23 مگابیت بر ثانیه و در زمینه آپلود 10.7 مگابیت بر ثانیه است. این آمار طی چهار ماه گذشته ارائه شده و تقریبا از جدید‌ترین آمارها به شمار می‌رود و برای این سرعت متوسط قیمتی که برای کاربر در نظر گرفته می‌شود، حدود 5.24 دلار است.وی در خصوص اینترنت پهن باند موبایل نیز اظهار کرد: در این بخش هم سرعت متوسط دانلود حدود 12.2 مگابیت و سرعت آپلود حدود پنج مگابیت بر ثانیه است.این کارشناس ارتباطات در ادامه به بررسی وضعیت پهن باند در ایران پرداخت و اظهار کرد: اکنون متوسط سرعت اینترنت پهن باند خانگی در ایران حدود 5.6 مگابیت بر ثانیه او سرعت آپلود حدود 3.5 مگابیت بر ثانیه است که در نهایت پس از بررسی‌ها مشخص می‌شود این ارقام نسبت به میانگین‌های جهانی بسیار پایین بوده و برهمین اساس ایران در این خصوص رتبه 147 دنیا را به خود اختصاص می‌دهد.یوسف‌پور درباره اینترنت پهن باند همراه هم متذکر شد: البته باید به این مساله توجه داشت که با توجه به آنکه ایران به تازگی به عرصه ارائه پهن‌باند موبایل ورود کرده هنوز آمارهای دقیق در این عرصه ارائه نشده، اما به هرحال این‌که گاه هم گفته می‌شود قیمت اینترنت در ایران حدود 16 هزار برابر کشور‌های مختلف است امری اغراق‌شده و مبالغه‌آمیز است هرچند که در نهایت به طور معمول وضعیت ما نسبت به دنیا در دسترسی به اینترنت پهن‌باند چندان شرایط مناسبی ندارد.این کارشناس ارتباطات در ادامه صحبت‌های خود با اشاره به تعرفه‌های اینترنت پهن باند موبایل متذکر شد: از آنجا که در این حوزه دولت و سازمان تنظیم مقررات ارتباطات اجازه افزایش تعرفه‌ها را نمی‌دهد می توان گفت تعرفه دسترسی کاربران اینترنت باند پهن موبایل ایران در قیاس با برخی کشورها وضعیت بهتری دارد، البته باید این مساله را در نظر داشت که قطعا این موضوع در کیفیت نیز تاثیر‌گذار است و باعث کاهش کیفیت می‌شود.وی همچنین اظهار کرد: زمانی که اپراتورها نمی‌توانند هزینه‌های مناسبی جهت ارائه‌ی خدمات باکیفیت دریافت کنند قطعا این موضوع در کیفیت آنها تاثیر‌گذاشته و موجب کاهش کیفیت می‌شود. برهمین اساس در بسیاری از مواقع اپراتورهای ما روی سرویس دیتا ضرر می‌دهند.یوسف‌پور همچنین اظهار کرد: نکته‌ دیگر آنکه بحث فروش پهن‌باند در دنیا به سمت رایگان‌شدن می‌رود و در اکثر کشور‌ها در حال کاهش است، اما در ایران این اتفاق تاکنون رخ نداده است. در حالی که همانطور که اشاره شد در خارج از ایران و کشورهای توسعه یافته درآمد اپراتورها به سمتی می‌رود که براساس ارائه‌ی خدمات حاصل شده باشد و نه فروش پهنای باند اما متاسفانه در ایران پهنای باندی که در اختیار توزیع‌کنندگان قرار می‌گیرد قیمتی گزاف و غیرمنطقی ایجاد می‌کند و باعث می‌شود برای رساندن تعرفه‌های این بخش به منطقه نیاز به تلاش‌های متعدد باشد.این کارشناس ارتباطات در بخش دیگری از صحبت‌های خود با اشاره به این‌که طبق آمارهایی که نت‌ایندکس ارائه کرده ایران رتبه 46 دنیا از نظر قیمت اینترنت را داشته توضیح داد: البته باید توجه داشت که این رقم رنکینگ ما را نشان می‌دهد و براین اساس با بدترین کشور دنیا تنها 16 رتبه فاصله داریم.وی ادامه داد: براساس این رنکینگ کشورهایی مانند ایتالیا، اسپانیا و ایرلند بالاتر از ایران قرار گرفته و کشورهای مانند مکزیک، فرانسه و کلمبیا پایین‌تر از ایران قرار دارند اما در نهایت ما در نیمه پایین جدول قرار داریم و نسبت به متوسط جهانی در حوزه قیمت اینترنت وضعیت نامناسب‌تری داریم.یوسف‌پوردر عین حال خاطر نشان کرد: با این وجود همچنان تاکید داریم که در خصوص اینترنت پهن باند موبایل اوضاع ایران به نسبت بهتر است و از نظر هزینه‌های دسترسی به شبکه پهن‌باند موبایل حتی نسبت به برخی کشورهای اروپایی تعرفه‌های مناسب‌تری داریم.این کارشناس ارتباطات در تشریح این موضوع یادآور شد: به عنوان مثال بسته‌هایی که اکنون اپراتورهای ما با قیمت سه تا پنج دلار در اختیار مشترکان خود قرار می‌دهد در کشورهای دیگر با قیمت بالاتری ارائه می‌شود.وی در پایان به این نکته نیز اشاره کرد که البته باید نسبت قیمت بسته‌ها با درآمد جامعه نیز در نظر گرفته شود.  	