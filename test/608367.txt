 		معاون محتوای مرکز ملی فضای مجازی کشور طی نشستی صمیمانه با بازی‌سازان و فعالان حوزه بازی‌های رایانه‌ای، پس از طرح مشکلات و نظرات آنها قول مساعد داد تا به دغدغه‌ اصلی بازی‌سازان در حوزه بازار فروش محصولاتشان توجه جدی شده و با همکاری این صنف، راهکارهای مناسبی به اجرا درآید.به گزارش روابط عمومی مرکز ملی فضای مجازی کشور، امیر خوراکیان، معاون محتوای مرکز ملی فضای مجازی کشور در نشست هم اندیشی راهکارهای اجرایی‌سازی برنامه ملی بازی‌های رایانه‌ای در مرکز ملی فضای مجازی گفت: باید دستاوردهای ارزشمند بازی‌سازان کشور با همکاری همه به دایره مخاطبان بازی‌ها بهتر از گذشته معرفی شود و نباید عرضه بازی‌های غیر ایرانی، ریشه بازی‌ سازی ملی را بخشکاند.وی با اشاره به رقابت ناجوانمردانه در عرضه بازی‌های ایرانی در کنار بازی‌های شرکت‌های بزرگ در فروشگاه‌های این محصولات، اضافه کرد: خوشبختانه ما در ارتقای توان بازی‌سازی و شکوفایی استعداد در تولید بازی های رایانه ای در کشور رشد خوبی داشته‌ایم، اما این را هم باید صادقانه بگوییم که در حوزه توزیع و انتشار، هنوز در رقابت منطقی با بازی های خارجی و معرفی بازی های داخلی جای کار بسیار است و باید مسیر برای رفع این مشکلات هموار شود.معاون محتوای مرکز ملی فضای مجازی تاکید کرد: در این خصوص، سند ملی بازی‌های رایانه‌ای در حوزه‌های مختلف فرهنگ‌سازی و آموزش عمومی، توسعه فضای کسب و کار، حمایت، نظارت، قوانین و آموزش و پژوهش تعیین تکلیف و وظایف دستگاه های مربوطه را تبیین کرده است.وی تصریح کرد: در حوزه تولید و توزیع بازی‌های رایانه‌ای داخلی و نظارت بر استفاده از بازی‌های خارجی، یک مساله مباحث فرهنگی و محتوایی است، اما مساله مهمتر این است که در اجرای سیاست های مصوب در برنامه ملی بازی های رایانه ای چه مشکلات و موانعی وجود داشته و چه راهکارهایی می توان برای رفع آنها ارایه کرد.خوراکیان تصریح کرد: ماموریت مرکز ملی فضای مجازی در دو بعد اصلی است؛ یکی تهیه اسناد، سیاست ها، قوانین و مقرراتی است که در حوزه قانون گذاری و سیاست گذاری لازم است که تاکنون در این حوزه اسناد برای ارایه در شورای عالی فضای مجازی تهیه و پیش نویس آنها در کمیسیون ها و کارگروه های تخصصی مرکز ملی فضای مجازی به تصویب رسیده است که هر کدام پس از طرح و تصویب نهایی ابلاغ می شوند.معاون محتوای مرکز ملی فضای مجازی با بیان این که ماموریت دوم، پیگیری اجرا و تحقق این سیاست ها است و دغدغه اصلی این مرکزتحقق واقعی این اسناد است، اظهار داشت: در این ماموریت، مرکز نقش قرارگاه و هماهنگ‌کننده اصلی را دارد. مسیر نخست برای انجام این هماهنگی، ارتباط موثر دستگاه های اجرایی و نهادهای مسئول با یکدیگر است که ذیل سیاست های مرکز ملی فضای مجازی برای آنها نقشی تعریف شده است. ما بر اساس همان نقش‌ها،وظایف محوله را مطالبه می کنیم تا در صورت نیاز به هماهنگی دقیق‌تر؛ آیین نامه، تفاهم‌نامه یا اعتبار لازم برایشان فراهم شود.خوراکیان با اشاره به اهمیت مسیر دوم درخصوص اجرای اسناد کلان فرهنگی به منظور تحقق سیاست‌های شورای عالی فضای مجازی، افزود: مسیر دوم مربوط به بخش خصوصی، سازمان‌های مردم‌نهاد و اشخاص حقیقی است که در میدان اجرا و عمل فعال اصلی هستند چرا که معتقدیم فعالان این حوزه، واقع‌بینانه و در میدان عمل باریشه‌های مسائل مواجه هستند و می‌توانند انعکاس‌دهنده مشکلات اصلی و یابنده راهکارهای موثر باشند. بر همین اساس، ما نیز وظیفه داریم سیاست‌های مصوب این حوزه را به صورت مستقیم برای فعالان آن تبیین کنیم.معاون محتوای مرکز ملی فضای مجازی با اشاره به این که بازی‌سازان و بخش خصوصی به دلیل روبه‌رو بودن با واقعیت‌های این حوزه، می‌توانند برای تحقق این سندراهکارهای اجرایی، ایده‌های ناب و پیشنهادهای راهگشا ارایه کنند، تصریح کرد: سند بازی‌های رایانه‌ای،آرمان‌هایی را مد نظر دارد که برای تحقق آنها لازم است موانع شناسایی دقیق شده و برطرف شوند. این در حالی است که به طور قطع و به مرور زمان، این اسناد نیز نیاز به اصلاح و تکمیل داشته و نقطه نظرات فعالان این حوزه می‌تواند مشکلات سیاست‌گذاران و مجریان را به دلیل سرعت بسیار بالای پیشرفت تکنولوژی برطرف کند.گفتنی است؛ در پایان پس از بیان نظرات، پیشنهادات و انتقادات بازی سازان رایانه ای مقرر شد تا در ماه‌های آتی و با همراهی بازی سازان برای رفع مشکل بازار فروش تدبیر و اقدام لازم صورت گیرد. 	