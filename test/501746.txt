 		تجارت در آمریکا معمولا با دوره‌های رونق و رکود همراه است. در این میان اما صنعت تکنولوژی همیشه در میان کسب و کارهای سودآور و درآمدزا در این کشور بوده و به همین دلیل در سال‌های اخیر رشد قابل قبولی کرده است. به گزارش دنیای اقتصاد، با این اوصاف است که سیلیکون ولی یا دره تکنولوژی به عنوان نماد صنعت تکنولوژی جهان شناخته شده است و در تمام کشورهای دیگر الگو قرار می‌گیرد. درست به این علت است که عملکرد مدیران شرکت‌های بزرگ تکنولوژی در سیلیکون ولی همیشه دنبال می‌شود و برای فعالان این عرصه جذاب و جالب توجه است. در همین راستا روزنامه نیویورک تایمز به تازگی با کمک شرکت Equilar که در زمینه تحلیل داده‌های مربوط به دستمزد مدیران فعالیت می‌کند، به بررسی و رتبه‌بندی پردرآمدترین مدیران در تجارت و صنایع مختلف آمریکا از جمله تکنولوژی پرداخته است. در این بررسی مدیران 200 شرکت سهامی عام با سرمایه بازار دست کم یک میلیارد دلار تا پایان ماه آوریل سال 2014 در نظر گرفته شده و عملکرد و میزان دستمزد آنها مورد تحلیل قرار گرفته است.برای هر کدام از مدیران این فهرست مجموع دستمزد با در نظر گرفتن مجموع حقوق پایه سالانه، پاداش نقدی براساس عملکرد، ارزش سهام متعلق به مدیر از سهام شرکت و ارزش امتیاز خرید و فروش سهام شرکت، محاسبه شده است. تمام این اطلاعات از طریق خلاصه فهرست دستمزد ارائه شده توسط نماینده رسمی هر شرکت به‌دست آمده است.در این فهرست ساتیا نادلا که به تازگی به عنوان مدیرعامل شرکت Microsoft در این سمت مشغول به‌کار شده است، توانسته با عملکرد خوبی که در یکسال گذشته داشته رتبه اول را به‌عنوان پردرآمدترین مدیرعامل دنیای تکنولوژی به خودش اختصاص بدهد. اقدامات او در سال 2014 باعث شد که مجموع سرمایه‌گذاری‌های انجام شده در شرکت مایکروسافت در این سال تا 24 درصد افزایش پیدا کند و درآمد این شرکت به 8/86 میلیارد دلار برسد. او با وجود آنکه هیچ امتیازی برای خرید و فروش سهام شرکت مایکروسافت ندارد، اما در مجموع دستمزد 3/84 میلیون دلاری در سال 2014 به‌دست آورده است.در میان نام‌های بزرگ و شناخته شده صنعت تکنولوژی که در میان 10 مدیر پردرآمد این صنعت قرار گرفته‌اند، نام چهار مدیر شاید چندان آشنا نباشد. ششمین مدیرعامل پردرآمد این فهرست «زاچاری نلسون» از شرکت NetSuite است. این شرکت نرم‌افزاری در زمینه ارائه و فروش نرم‌افزارهای مدیریت تجاری تحت وب فعالیت می‌کند. جالب است بدانید که لری الیسون، مدیرعامل شرکت Oracle یکی از بزرگ‌ترین سهامداران و سرمایه‌گذاران این شرکت نرم‌افزاری است. هفتمین مدیرعامل پردرآمد «آری بوسبیب» از شرکت IMS Health است. این شرکت در زمینه ارائه خدمات، اطلاعات و فناوری‌های ویژه برای صنعت سلامت و پزشکی فعالیت می‌کند. این شرکت بزرگ‌ترین فروشنده تجهیزات پزشکی مبتنی بر تکنولوژی‌های نوین در آمریکا است.توماس بارکر، مدیرعامل شرکت West هم هشتمین مدیرعامل پردرآمد در دنیای تکنولوژی است. شرکت West در زمینه ارائه خدمات و سرویس‌های مخابراتی و ارتباطی فعالیت می‌کند. «مایکل سیلر» مدیرعامل شرکت MicroStrategy یکی دیگر از نام‌های نه چندان آشنای این فهرست است که جایگاه نهم را به خودش اختصاص داده است. این شرکت در زمینه ارائه نرم‌افزارهای تجاری، موبایلی و خدمات مبتنی بر کلاد یا رایانش ابری فعالیت می‌کند.در میان 10 مدیرعامل پردرآمد صنعت تکنولوژی تنها نام یک زن به چشم می‌خورد؛ ماریسا مایر مدیرعامل شرکت Yahoo که جایگاه چهارم را در اختیار دارد. مایر در این سال مجموع دستمزد 1/42 میلیون دلاری به‌دست آورده که این میزان نسبت به سال 2013 افزایش 69 درصدی داشته است. عملکرد خوب او در یک سال گذشته باعث شد این شرکت درآمد 6/4 میلیارد دلاری در سال 2014 به‌دست بیاورد و مجموع سرمایه‌گذاری‌های انجام شده در شرکت Yahoo در این سال تا 25 درصد افزایش پیدا کند. بعد از او زنان دیگری که در فهرست پردرآمدترین مدیران تکنولوژی آمریکا قرار گرفته‌اند شامل مارگارت وایتمن مدیرعامل شرکت HP در جایگاه یازدهم و ویرجینیا رومتی مدیرعامل شرکت IBM در جایگاه چهاردهم این فهرست هستند.مگ وایتمن در سال 2014 مجموع دستمزد 6/19 میلیون دلار به‌دست آورده که این میزان نسبت به سال 2013 افزایش 11 درصدی داشته است. در سال گذشته میلادی شرکت HP به دنبال عملکرد مثبت او درآمد 5/111 میلیارد دلاری به‌دست آورده و مجموع سرمایه‌گذاری‌های انجام‌شده در شرکتش در این سال تا 50 درصد افزایش پیدا کرده است. مدیرعامل شرکت IBM اما در سال 2014 مجموع دستمزد 9/17 میلیون دلاری داشته که در مقایسه با سال 2013 افزایش 28 درصدی داشته است. درآمد شرکت IBM در سال 2014 برابر 8/92 میلیارد دلار بوده، اما مجموع سرمایه‌گذاری‌های انجام شده در آن در این سال تا 12 درصد کاهش یافته است. 	