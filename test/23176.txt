یک عضو جبهه پایداری انقلاب اسلامی ،  با اشاره به جلسه روز شنبه شش خرداد اصولگرایان ،  گفت :  اگر در جلسه روز شنبه رای استمزاجی نمایندگان ،  موافقت با ریاست لاریجانی باشد ،  جبهه پایداری علیرغم تمامی انتقادات به لاریجانی ،  از این رای تبعیت می‌کند و روز رای‌گیری در صحن علنی کاندیدای دیگری معرفی نخواهد کرد.حجت‌الاسلام حمید رسایی در گفت‌وگو با ایسنا ،  در خصوص موارد مطروحه در جلسه شش خرداد اصولگرایان گفت :  در این جلسه فراکسیون اصولگرایان اعلام موجودیت می‌کند و درباره اعضای هیئت رییسه هم رای گیری استمزاجی می‌شود.وی ادامه داد :  فراکسیون رهروان ولایت نیز روز گذشته در جلسه‌ای نظر خودش را اعلام کرده و برای حضور در نشست اصولگرایان اعلام امادگی کرده است. البته با توجه به شناختی که ما از این افراد داریم ،  بویژه که اینها به همراه رقبای امروزشان قبلا در زمان رقابت انتخاباتی ،  جبهه وحدت راه انداخته بودند فکر نمی‌کنیم که انها بخواهند امروز در ایجاد فراکسیون اصولگرایان خللی ایجاد کنند.نماینده مردم تهران در مجلس با بیان اینکه در این جلسه حدود 240 منتخب اصولگرای مجلس نهم حضور خواهند یافت ،  گفت :  علاوه بر کاندیداهای رسمی جبهه پایداری و جبهه متحد ،  افرادی که مورد حمایت این لیست‌ها نبوده‌اند اما سابقه ،  پیشینه و مواضع‌شان حکایت از رفتارهای اصولگرایانه دارد برای حضور در این جلسه دعوت شده‌اند.رسایی با بیان اینکه در جلسه اصولگرایان در مورد هیات رییسه مجلس نهم تصمیم‌گیری می‌شود ،  گفت :  بر این اساس قرار است در مورد رییس ،  نواب و اعضای هیات رییسه رای استمزاجی از نمایندگان گرفته شود ،  تا بر این اساس رقابت به صحن علنی کشیده نشود و شان افراد حفظ گردد.این عضو فراکسیون انقلاب اسلای مجلس هشتم خاطر نشان کرد :  جبهه پایداری با تمامی انتقاداتی که از لاریجانی دارد ،  باز هم اگر رای استمزاجی نمایندگان گرایش به ریاست لاریجانی باشد ،  با حفظ انتقادات خود ،  به این تصمیم جمعی پایبند خواهد بود و کسی دیگری را در صحن علنی کاندیدا نخواهد کرد.رسایی با بیان اینکه در جلسه روز شنبه کاندیداهای ریاست یعنی لاریجانی ،  حدادعادل و یا افراد دیگر که تمایل به ریاست دارند ،  برنامه‌های خود را اعلام می‌کنند ،  افزود :  اخلاق سیاسی اقتضا می‌کند هر فردی در جمع اصولگرایان رای لازم را کسب نکرد در صحن علنی نیز ورود نکند و کاندیدا نشود.وی با بیان اینکه در انتخاب نواب و دیگر اعضای هیات رییسه نیز کاندیداهایی که خود را طرح می‌کنند باید از این قاعده تبعیت کنند ،  گفت :  البته شاید فردی از ابتدا اعلام کند که در تحت هر شرایطی می‌خواهد در صحن علنی کاندیدا شود.رسایی با بیان اینکه معمولا ترکیب هیات رییسه موقت با هیات رییسه دائم تغییر نمی‌کند ،  گفت :  انتخاب هیات رییسه موقت از ان جهت است که هنوز اعتبارنامه نمایندگان تصویب نشده است اما طبق تجربه مجلس هشتم همان افرادی که در هیات رییسه موقت انتخاب می‌شوند در هیات رییسه دائمی خواهند بود.