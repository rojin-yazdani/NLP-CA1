اتحادیه اروپا مقابل طرح و برنامه‌های فدراسیون بین المللی فوتبال و مدیریتش مقاومت می‌کند.  به گزارش فارس و به نقل از روزنامه برنر سایتونگ ،  یان فیگل ،  کمیسر عالی ورزش این اتحادیه اظهار داشت :  سپ بلاتر ،  رئیس فیفا در مذاکراتش با مقامات اتحادیه اروپا خواهان وضع قوانینی شده تا به او در سازمانش این اجازه و امکان را دهد تا شرایط حضور خارجی‌ها در اروپا محدود شود ؛  درحالیکه اتحادیه مخالف چنین طرحی است .وی افزود :  هر قانونی که به ملیت بازیکن تکیه کند ،  از نظر اتحادیه اروپا غیر قابل پذیرش است. این اتحادیه تلاش می‌کند بحث ملیت‌ها مطرح نباشد. این اظهارات در حالی انعکاس یافت که سپ بلاتر از مدتی قبل تلاش می‌کند تا به تدریج قانون 6 به اضافه 5 به مورد اجرا دراید تا پس از جام جهانی 2010 ،  تیم‌های اروپایی در هر بازی حداقل 4 بازیکن بومی در اختیار داشته باشند و برخلاف شرایط کنونی ،  همه ترکیب تیم مملو از بازیکنان خارجی نباشد.