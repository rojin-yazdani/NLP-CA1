 		بازار پرسود فناوری بسیاری ار دولت ها را وسوسه می کند تا در این حوزه سرمایه‌گذاری کنند ولی گاه همین عرصه وسوسه انگیز برای دولت‌ها و کشورهای مختلف دردسرساز می‌شود چرا که وقتی دولتی به سمت دیجیتالیزه کردن ساختار خود حرکت می کند قبل از هر چیز اطلاعات محرمانه و تصمیم  ها و برنامه های مهم آن به عنوان ثروتی بزرگ در معرض خطر سرقت هکرها قرار می گیرد.به گزارش ایران، روهکرها تاکنون سراغ اطلاعات شخصی رئیس‌جمهوری، اعضای کابینه، نخست‌وزیر و مقامات دولتی و اطلاعات امنیتی ارتش چند کشور رفته و بسیاری از مناسبات و روابط خارجی آنها را افشا کرده‌اند. ادوارد اسنودن  پیمانکار سابق آژانس امنیت ملی امریکا در انتشار چنین اطلاعاتی، گوی سبقت را از بقیه ربود. از اولین کشورهایی که به دلیل دسترسی هکرها به اطلاعات دولتی آن به دردسر افتاد، ایالات متحده امریکاست؛ موضوعی که برای این کشور گران تمام شده است. این بار گفته می‌شود که هکرهای روس در اوایل سال‌جاری به اطلاعات طبقه‌بندی نشده پنتاگون (ارتش امریکا) نیز دست یافته‌اند. این خبر به اتفاق مهم سال گذشته درتاریخ فناوری امریکا یعنی باز شدن پای هکرها به کاخ سفید نیز دامن زد؛ اتفاقی که در قالب آن، ایمیل‌های باراک اوباما رئیس جمهوری امریکا در دسترس هکرها قرار گرفت و این موضوع بار دیگر امن نبودن سیستم‌های امنیتی این کشور را اثبات کرد.             هکرهای روس در کاخ سفیدماجرای لو رفتن ایمیل‌های طبقه‌بندی نشده باراک اوباما رئیس جمهوری امریکا به سال گذشته بازمی‌گردد ولی اکنون اشتون کارتر وزیر دفاع این کشور در سخنانی در دانشگاه استنفورد به همه اما و اگرها پایان داده و می گوید: مسئولیت حمله اینترنتی به کاخ سفید متوجه هکرهای روسی است. پیش از این هم عده ای از مقام های غربی، روسیه را مسئول این حمله می‌دانستند.اشتون کارتر در این زمینه ادعا کرد: هکرهای روسی سال گذشته با هک کردن سیستم ایمیل کاخ سفید، آژیر قرمز را برای امنیت سایبر این کشور به صدا درآوردند و به ما یادآور شدند که در حوزه سایبری بسیار آسیب‌پذیر هستیم. امسال نیز این هکرها در اقدامی جداگانه، پنتاگون را مورد حمله قرار دادند هرچند وزارت دفاع امریکا در عرض 24ساعت موفق به تشخیص این رخنه اطلاعاتی شد و آن را برطرف کرد ولی همچنان نگران چنین حملاتی از سوی هکرهای روس یا هر کشور دیگری هستیم و همین موضوع سبب شده است که ارتش امریکا به صورتی گسترده به دنبال امنیت سایبری باشد.حمله‌های سایبری به امریکا حتی هکرهای امریکایی را نیز نگران کرده است و Kevin Mitnick هکر پیشین که حالا به عنوان مشاور امنیت رایانه‌های دولتی فعالیت می‌کند دراین باره می‌گوید: این، یک اعلام خطر جدی است و هرچند به نظر می‌رسد هنوز برای اطلاعات طبقه بندی شده و فوق محرمانه مشکلی پیش نیامده است ولی باید نگران رخنه‌های اطلاعاتی احتمالی آنها نیز باشیم.مشکل اوباما به این موارد ختم نمی‌شود و مدتی پیش نیز وی به دلیل استفاده از گوشی بلک بری مورد اعتراض قرار گرفت. اوباما برای ارتباط‌های فوق سری خود از یک گوشی هوشمند بلک بری با امنیت بالا استفاده می‌کرد که گفته می شد تاکنون از دست جاسوس‌ها و هکرها در امان مانده است اما شواهد جدید حاکی است که این بار مقامات امریکایی مورد حمله هکرها قرار می‌گیرند. در سال 2011 نیز هکرهای چینی به‌ایمیل مقامات امریکایی حمله کردند. هک اطلاعات در امریکای لاتین و جنوبیاوباما تنها رئیس جمهوری نیست که قربانی حمله هکرها شده و اطلاعات وی به سرقت رفته است. یکی دیگر از رؤسای جمهوری که مورد حمله سایبری قرار گرفت، رئیس‌جمهوری پیشین مکزیک، فیلیپ کالدرون است. البته منبع این حمله سایبری را ادوارد اسنودن در افشاگری‌های خود کاملاً مشخص کرده و نشان داد که پشت این قضیه، بخشی ویژه از آژانس امنیت ملی امریکا با نام (TAO) که مأمور انجام عملیات‌های سخت محسوب می‌شود، قرار داشته است. این حمله سایبری در سال 2010 انجام شد و اکانت‌های ایمیل رئیس جمهوری مورد دستبرد قرار گرفت. ازآنجا که سایر اعضای کابینه مکزیک نیز از domain ایمیل رئیس جمهوری استفاده می‌کردند بنابراین اطلاعات فراوان دیپلماتیک، اقتصادی و ارتباطات بین‌المللی این کشور با جهان به سرقت رفت؛ موضوعی که پس از انتشار آن توسط اسنودن، برای مدتی سبب تیره شدن اطلاعات امریکا و مکزیک شد. همچنین NSA در بازه زمانی دوهفته‌ای در تابستان سال 2012 ارتباطات موبایلی انریکه پنیا نیتو، رئیس‌جمهوری کنونی مکزیک و چند تن از نزدیکانش را تحت کنترل داشت و پیامک‌هایی که برای برخی از آنها توسط وی ارسال شده بود را بازخوانی کرده‌است. البته این، تنها هک اطلاعات توسط آژانس امنیت ملی امریکا در امریکای لاتین نیست و در سال 2013 دیلما روسف رئیس جمهوری برزیل نیز با اطلاع از نظارت امریکا بر اطلاعات دولتی این کشور بسیار برآشفت و سفر خود را به این کشور لغو کرد.ایمیل شخصی خوزه مانوئل سانتوس رئیس جمهوری کلمبیا نیز در فوریه سال گذشته توسط افراد نامشخصی هک شد که البته شماری آن را به جاسوسی یکی از واحدهای اطلاعات ارتش کلمبیا علیه تیم مذاکره کننده دولت کلمبیا با جدایی‌طلبان فارک در کوبا مرتبط می‌دانند.در سپتامبر سال گذشته هکرهای پرویی با حمله به سایت‌های حاوی اطلاعات نظامی، پلیس و سایر پایگاه‌های حساس دولتی در پرو، آرژانتین، کلمبیا، شیلی و ونزوئلا اطلاعاتی مهم را به سرقت بردند. این تیم هکری که نام  LulzSecPeru رابا خود یدک می‌کشد، جنجال بزرگی در این کشورها درست کرد و با افشای ایمیل‌هایی که از اعضای کابینه پرو هک شد، آنها را متهم به این موضوع کرد که بیشتر به دنبال لابی کردن در صنایع مختلف هستند تا این‌که به فکر مردم باشند. این هکرها خود را 2مرد جوان معرفی کردند که عضو هکرهایblack hat هستند و در ماجرای ورود هکرها به جنبش اشغال وال‌استریت و همچنین کمک به انتشار اسناد محرمانه در ویکی لیکس دست داشته‌اند.در فوریه سال‌جاری وب‌سایت وزارت دفاع شیلی توسط هکرهایی که با گروه تروریستی تکفیری داعش در ارتباط هستند، هک شد  و مسئولان امنیتی در واکنش به این موضوع اظهارکردند که هرچند اطلاعات حساس و طبقه بندی شده‌ای از این سایت سرقت نشده ولی زنگ خطری برای ما محسوب می‌شود. پهپادهای دردسرساز در ژاپن و امریکاسیاستمداران در دنیای فناوری تنها از سوی هکرها تهدید نمی‌شوند بلکه این موضوع ابعاد دیگری هم دارد که نمونه آن، فرود آمدن یک پهپاد کوچک روی پشت بام دفتر نخست‌وزیری ژاپن است.  چند روز پیش در حالی که «شینزو آبه» نخست‌وزیر ژاپن در اندونزی بسر می‌برد یک پهپاد با نشان مواد رادیواکتیو بر پشت بام ساختمان نخست‌وزیری ژاپن فرود آمد و نگرانی‌های فراوانی ایجاد کرد.این اتفاق درست روزی افتاد که دادگاه حکم ازسر گرفتن فعالیت نیروگاه هسته‌ای فوکوشیما را صادر کرد. از زمان وقوع سونامی ژاپن در سال 2011 تاکنون این نیروگاه به حالت تعطیل درآمده بود و حالا نیز بسیاری از مردم مخالف راه اندازی مجدد آن هستند چرا که باز هم به یاد سونامی آن سال می‌افتند و نگران می‌شوند. این پهپاد کوچک 50سانتیمتری مجهز به دوربین بود و یک بطری حاوی خاک آلوده به رادیواکتیو سزیم را با خود حمل می‌کرد و بسیاری، احتمال یک حمله تروریستی خطرناک را می‌دادند. هرچند این مواد خطر چندانی برای مردم نداشت و مرد 40ساله‌ای که در اعتراض به حکم دادگاه ژاپن اقدام به این کار کرده بود نیز دستگیر شد ولی مقامات این کشور، آن را زنگ خطری جدی برای عملیات های تروریستی احتمالی بویژه در بازی‌های المپیک 2020 توکیو یا اجلاس G-7 می‌دانند و معتقدند فناوری پهپادها یک تیغ دولبه است. در ژانویه امسال در ایالات متحده امریکا نیز اتفاقی مشابه رخ داد و در میان بی‌خبری مسئولان حفاظت، یک پهپاد در محوطه کاخ سفید بر زمین نشست و این اتفاق، باز هم امنیت این کشور را زیر سؤال برد.به هرحال فناوری در دنیای سیاستمداران مانند تیغی دولبه عمل می‌کند و باید منتظر ماند و دید این وضع به نفع هکرها و مجرمان سایبری خواهد بود یا کسانی که برای امنیت سایبری تلاش می‌کنند. 		 	