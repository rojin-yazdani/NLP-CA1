 		وزیر ارتباطات و فناوری اطلاعات با اشاره به دسترسی موتور جست‌وجوی «یوز» به یک میلیارد صفحه فارسی، تاکید کرد: لازم است متولیان موتورهای جست‌وجو و ایمیل‌های بومی جنبه‌های اقتصادی کار را هم با رعایت انصاف مد نظر قرار دهند.محمود واعظی در گفت‌وگو با ایسنا همچنین به سوالات مختلفی درباره آخرین وضعیت شبکه ملی اطلاعات، پیوست فرهنگی، سیم‌کارت کودک و نوجوان و وضعیت جست‌وجوگرهای بومی پاسخ داد.وی درباره موتورهای جست‌وجوی ایرانی اظهار کرد: تاکنون به‌طور جدی بر روی دو موتور جست‌وجو سرمایه‌گذاری شده و ما آنها را مورد حمایت قرار داده‌ایم. این دو موتور جست‌وجو هر دو توسط جامعه دانشگاهی طراحی و اجرا شده‌اند و یکی از آنها به نام یوز سال گذشته به بهره‌برداری رسیده و اکنون بیش از یک میلیارد صفحه فارسی دارد که تعداد این صفحات به طور دائم در حال افزایش است.وزیر ارتباطات در عین حال گفت : البته ما اعتقاد نداریم که اکنون این موتور جست‌وجو جانشین موتورهای جست‌وجوی بین‌المللی شده، اما امیدواریم در حیطه مسائل فارسی‌زبان و داخلی به مرجعی تبدیل شود تا هم ما و هم دیگران بتوانیم به آن مراجعه کنیم.واعظی در ادامه به مباحث اقتصادی موتورهای جست‌وجو اشاره کرد و گفت: در دنیا هم موتورهای جست‌وجو به گونه‌ای طراحی شده‌اند که به طور ناخودآگاه کاربر را هدایت و از طریق اطلاعاتی که به دست آورده و طبقه‌بندی می‌کنند، درآمدزایی انجام می‌دهند. این شیوه درآمدزایی اکنون در دنیا رایج است و شرکت‌های مختلف بدین ترتیب ایجاد درآمد می‌کنند تا بتوانند روند توسعه‌ای خود را دنبال کنند.وی در عین گفت که در ایران نیز کارکرد موتورهای جست‌وجو باید دیر یا زود توجیه اقتصادی پیدا کند، چرا که کار فنی صرف بدون پیوست تجاری و بازرگانی پس از مدتی از بین خواهد رفت.وی افزود: به همین دلیل توصیه ما به گردانندگان این بخش آن است که در فعالیت‌های خود مباحث تجاری و بازرگانی را نیز مورد توجه قرار دهند، البته لازم است در این زمینه به شکل منصفانه‌ای اقدام شود.اما وزیر ارتباطات در پاسخ به این سوال که آیا اکنون نتایجی که توسط موتورهای جست‌وجو در اختیار کاربران قرار داده می‌شود صفحات فیلتر شده را نیز دربرمی گیرد؟ توضیح داد: تلاش ما آن است که در این بخش ظرف دو تا سه ماه آینده فیلترینگ را از گیت‌وی بین‌الملل برداریم؛ البته این فرآیند مدتی زمان خواهد برد.تکمیل زیرساختهای شبکه ملی اطلاعات تا پایان سالوزیر ارتباطات در بخش دیگری از صحبت‌های خود به ارائه‌ی توضیحاتی درباره آخرین وضعیت شبکه ملی اطلاعات پرداخت و اظهار کرد: زیرساخت‌های مختلفی که در این خصوص به وزارت ارتباطات مربوط می‌شد، طراحی و اجرا شده و ما امیدواریم که تا پایان سال جاری تمام زیرساخت‌های این شبکه آماده شود.واعظی ادامه داد: البته باید توجه داشت که تمام موضوع شبکه ملی اطلاعات به زیرساخت‌های وزارت ارتباطات مربوط نمی‌شود؛ درواقع می‌توان به نوعی این شبکه را به ساخت جاده توسط وزارت راه و شهرسازی تشبیه کرد؛ چرا که اگر وزارت راه و شهرسازی یک جاده را بسازد و کار را تمام شده بداند، شدنی نیست؛ کار زمانی تمام شده که رفت و آمد مفید و روان در آن جاده انجام شود.وی همچنین به پیگیری‌های دبیرخانه شورای عالی فناوری اطلاعات در این زمینه و تشکیل 14 کمیته با همکاری دستگاه‌های مختلف اشاره کرد و گفت: در سال گذشته اولویت ما پرداختن به زیرساخت‌ها و جبران عقب‌ماندگی‌های گذشته در این حوزه بود، اما در سال جاری تولید محتوا و ایجاد نرم‌افزارها از جمله مباحثی است که مد نظر ما قرار دارد و فکر می‌کنیم بهره‌گیری از این خدمات به تکمیل شبکه ملی اطلاعات و بهره‌مندی مردم از خدمات دولت الکترونیکی و دولت همراه کمک خواهد کرد.امیدواری برای تصویب پیوست فرهنگیواعظی در بخش دیگری از صحبت‌های خود به ارائه‌ی توضیحاتی درباره پیوست فرهنگی پرداخت و گفت: پیوست فرهنگی از دغدغه‌های جدی دولت در وزارت ارتباطات است؛ به همین دلیل برای بخش‌های مختلف پیوست‌های متنوعی چه از لحاظ فرهنگی و چه از لحاظ امنیتی داشته‌ایم.وی ادامه داد: در خصوص خدمات نسل‌های سه و چهار تلفن همراه نیز در گذشته پیوستی تهیه شده بود و این موضوع توسط شورای عالی انقلاب فرهنگی نیز مورد تایید قرار گرفته و از زمانی که قرار به واگذاری مجوز ارائه‌ی خدمات نسل سه به رایتل بود، این موارد مورد توجه قرار داشت، از ابتدای دولت جدید هم ما با یک گروه فرهنگی که معمولا در خصوص طرح‌های شورای عالی انقلاب فرهنگی نیز پروژه‌هایی را اجرایی کرده، قرار‌داد بستیم تا در این زمینه کار کند و در نهایت تلاش خوبی نیز صورت گرفت و پیوستی آماده شد که ما آن را برای دبیرخانه شورای عالی مجازی ارسال کردیم.وزیر ارتباطات اضافه کرد: موضوع پیوست فرهنگی نیز در دستور کار شورا قرار گرفته تا در جلسات آتی شورا به بحث گذاشته شود. بدین ترتیب عملا آنچه مربوط به وزارت ارتباطات بود حتی یک گام جلوتر از آنچه پیش‌بینی شده اجرایی شده و اکنون پیش‌نویس‌های مختلفی آماده شده و در دستور کار است.وی در پاسخ به این سوال که پیوست تدوین شده از سوی وزارت ارتباطات به عنوان پیوست پیشنهادی در جلسات شورای عالی بررسی می‌شود یا آنچه در مرکز ملی فضای مجازی تدوین شده است؟ اظهار کرد: ممکن است در نهایت پیوست نهایی تلفیقی از پیشنهادهای وزارت ارتباطات و مرکز ملی فضای مجازی باشد. اما در نهایت امیدواریم که این طرح در جلسات اول و دوم شورای عالی فضای مجازی مورد بررسی و تصویب قرار گیرد.واعظی در بخش پایانی صحبت‌های خود نیز گفت : در حال حاضر تمام آنچه درباره اپراتورها به عنوان قانون پیش‌بینی کرده بودیم به واسطه آنها انجام می‌شود و آنها قبل از دریافت مجوز‌های ورود به نسل‌های بالاتر موظف شده‌اند تمام مسائل فرهنگی و امنیتی را رعایت کنند، برهمین اساس طی سال گذشته به عنوان مثال اجرای طرح‌هایی مانند سیم‌کارت کودک و نوجوان در دستور کار قرار گرفت و اپراتورها ملزم به استفاده آنها شدند تا خانواده‌ها بتوانند استفاده کودکانشان از تلفن همراه را کنترل و مدیریت کنند. 	