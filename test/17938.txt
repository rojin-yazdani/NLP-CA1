بخش دوم همایش اصل 44 ؛  عملکرد و چشم‌انداز بعد از ظهر امروز در حالی برگزار شد که هیچ کدام از مسؤولان دولتی مدعو در این همایش حضور نیافتند .به گزارش خبرنگار ایلنا ،  احمدی گرجی ،  دبیر همایش اصل 44 پیش از برگزاری بخش دوم این همایش با انتقاد از عدم حضور وزیر امور اقتصادی و دارایی و معاونان وی و رئیس سازمان میراث فرهنگی و گردشگری گفت :  شاید پاسخگویی وزیر اقتصاد برای موضوع مهمی چون اصل 44 مهم نبود که به این همایش بیاید. معاون وزیر اقتصاد هم اگر حضور پیدا نکردند باید دلیل قانع کننده‌ای ارائه کنند .وی افزود :  با وجود نامه‌ها و پیگیری‌هایی که از مسؤولان دولتی داشتیم ،  افتخار پیدا کردیم به بارگاه بعضی‌ها حضور یابیم و بعضی‌ها نیز افتخار حضور به ما ندادند .احمدی گرجی تصریح کرد :  کسانی که به این همایش نیامدند یا مصلحت ندیدند یا قدرت پاسخگویی نداشتند و یا اصلا اصل 44 برایشان مهم نبود .وی خواستار پاسخگویی مسؤولان دولتی برای عدم حضورشان در این همایش شد .گزارش خبرنگار ایلنا حاکی است این همایش توسط قوه قضاییه و مشارکت کامل و با مشارکت بیش از 30 نهاد دولتی برگزار شد.