رئیس سازمان لیگ حرفه‌ای فوتبال گفت :  با مربیانی که همه چیز را به تمسخر می‌گیرند برخورد خواهد شد.عزیز محمدی در گفت و گو با فارس در مورد اینکه محمود یاوری با قاطعیت گفته دیدار ابومسلم و تراکتورسازی تبانی بوده است ،  اظهار داشت :  پرونده این دیدار در هیات عالی احراز تبانی و روابط ناجوانمردانه در حال بررسی است و منتظر اعلام نظر این هیات در مورد اتفاق‌های این مسابقه نیمه تمام هستیم.وی تاکید کرد :  هر فردی که اظهار نظر می‌کند باید پاسخگوی نظراتش باشد. ضمن اینکه اگر هر شخصی مدرکی مستند مبنی بر تبانی دارد می‌تواند این مدرک را به فدراسیون فوتبال ارائه کند. به نظر من هیچ تبانی در فوتبال رخ نداده است.رئیس سازمان لیگ در مورد فیروز کریمی که در مصاحبه تلویزیونی منشور اخلاقی را با کله قند مقایسه کرده بود و ان را فاقد وجاهت دانست گفت :  برای فصل اینده نیز مربیانی که در مصاحبه‌هایشان با تمسخر حرف می‌زنند و موارد منشور را در گفت و گوهای رسانه‌ای خود رعایت نمی‌کنند مورد نظارت و ارزشیابی قرار می‌گیرند. این نظارت برای تمام مربیان لیگ برتری هم است اما کنترل روی مربیانی که همه چیز را به تمسخر می‌گیرند و در لیگ برتر هم حضور ندارند بیشتر است.محمدی در مورد شایعه اختلاف بین اعضای فدراسیون فوتبال و استعفای مهدی تاج از ریاست کمیته تیم‌های ملی گفت :  تاج پیش از عید و زمانی که بیمار شد ،  استعفایش را به علی کفاشیان تقدیم کرد و از او خواست برای اینکه فشار کار کمتری را تحمل کند با این استعفا موافقت کند اما کفاشیان منتظر بازگشت تاج بود و تمایل داشت او پس از گذراندن دوران بیماری همچنان به کارش ادامه بدهد.وی در ادامه به فارس گفت :  در نهایت با اصرار تاج این استعفا مورد پذیرش رئیس فدراسیون فوتبال قرار گرفت.هیچ مشکلی بین اعضای فدراسیون فوتبال وجود ندارد و مدیران فدراسیون به فکر رشد و توسعه فوتبال هستند و اختلافی با یکدیگر ندارند.عضو هیات رئیسه فدراسیون فوتبال در مورد وضعیت سرمربیگری تیم امید عنوان کرد :  با غلامحسین پیروانی در این زمینه صحبت کرده‌ام و تا اخر هفته جلسه‌ای مشترک بین او و علی کفاشیان برگزار می‌شود. پیروانی هدایت تیم امید را مجددا بر عهده خواهد گرفت و مشکلی در این زمینه وجود ندارد.