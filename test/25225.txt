نماینده مردم رشت در مجلس گفت : در نخستین دیداری که من با استاندار گیلان داشتم خود ایشان اسم رییس فعلی دانشگاه گیلان را مطرح کرد و بعید بدانم این انتصاب با فشاری از جای دیگری باشد علاوه بر این که این نوع برخودر با وزرا در افکار عمومی محکوم و مردود است.به گزارش مجلس نیوز غلامعلی جعفرزاده ایمن ابادی عضو فراکسیون اصولگرایان رهروان ولایت با اشاره به اظهارات سید محمود نبویان در صحن علنی امروز –یکشنبه 9 دی -  در جریان سوال از فرجی دانا گفت : رییس دانشگاه گیلان فردی بسیار مفید فایده و خوبی است و برای این دانشگاه تا به امروز اقدامات خوبی انجام داده است.نماینده مردم رشت در مجلس شورای اسلامی در ادامه این مطلب افزود : امروز در صحن مطرح شد که استاندار گیلان نیز صلاحیت رییس دانشگاه گیلان را رد کرده و بنده بعید بدانم چنین مسئله‌ای صحت داشته باشد.جعفرزاده ایمن ابادی هم چنین تصریح کرد : در نخستین دیداری که من با استاندار گیلان داشتم خود ایشان اسم رییس فعلی دانشگاه گیلان را مطرح کرد و بعید بدانم این انتصاب با فشاری از جای دیگری باشد. این نماینده مردم در مجلس نهم ، این دست از اظهارات را در صحن مجلس بیش از ان که منطبق بر واقعیت باشد موضوعات و حواشی سیاسی خواند و گفت : امروز زمان کمک به دولت است نه این نوع رفتارها. جعفرزاده ایمن ابادی با بیان این که افکار عمومی این گونه برخورد با دولت یازدهم را از مجلس نمی‌پذیرد گفت : بازخورد این گونه برخوردها در مجلس با وزرا این است که مردم انتقاد دارند که هنوز فرصت کافی برای این دست از قضاوت‌ها به دولت داده نشده است. وی ادامه داد :  مجلس هنوز کار قابل توجهی برای دولت نکرده است و به نظر می‌رسد باید با احتیاط بیش‌تری با وزرا برخورد شود و بیش‌تر جنبه حمایتی و هدایتی از دولت باید در برنامه‌های مجلس باشد. این نماینده مردم در مجلس نهم تاکید کرد : هنوز زمان کارت زرد دادن با این قاطعیت به وزرا نیست و افکار عمومی با مجلس در این خصوص همراه نمی‌شود و انتقاد دارد که مجلس همکاری کافی با دولت نمی‌کند عضو کمیسیون برنامه و بودجه و محاسبات مجلس تصریح کرد : اگر مثل زمان احمدی نژاد مجلس تمام قد در دوره اول حمایت می‌کرد شاید این دولت روند کار بهتری را می‌توانست دنبال کند.