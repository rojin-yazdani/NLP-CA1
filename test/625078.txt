 		رشد فراگیر اینترنت، حالا دیگر کل دنیا به دهکده‌ای جهانی تبدیل شده است و بهترین راه برای عقب نماندن از قطار توسعه و پیشرفت ازطریق فناوری هم اتصال مداوم به این دهکده است. به همین دلیل کمپانی‌های فناوری برای افزایش سرعت اینترنت و نیز همه گیر شدن آن در جهان، تلاش‌هایی همه جانبه دارند که از آنها می‌توان به طرح‌های گوگل بالنی، هواپیمای خورشیدی فیس بوک، نسل‌های جدید شبکه تلفن همراه و... اشاره کرد.  به گزارش روزنامه ایران، در این میان به نظر می‌رسد اتحادیه اروپا بیش از همه به این نیاز پی برده و در قالب برنامه ویژه‌ای به نام «Wifi4EU»، قصد دارد اماکن عمومی مهم همه کشورهای عضو اتحادیه اروپا را با بودجه 120میلیون یورویی، زیر پوشش وای فای رایگان ببرد. از این مراکز می‌توان به پارک‌ها، میادین، کتابخانه‌ها و سایر اماکن عمومی اشاره کرد که قرار است زیر پوشش اینترنت وای فای رایگان قرار بگیرد.2020، سال وای فای رایگانچند روز پیش «ژان کلود یونکر»، رئیس کمیسیون اتحادیه اروپا درسخنرانی مجمع سالانه این اتحادیه از برنامه «Wifi4EU» خبر داد و گفت که قرار است در قالب بخشی از این طرح ابتکاری، اتحادیه اروپا برای ارتقای زیرساخت دیجیتال اروپا تلاشی مضاعف داشته باشد و کاری کند که کل اتحادیه اروپا و 28کشور عضو، زیر پوشش وای فای رایگان قرار بگیرد. وی ادامه داد: اتحادیه اروپا تلاش دارد در مدت 4 سال، کل مکان‌های عمومی همه کشورهای عضو این اتحادیه ازجمله کتابخانه‌ها را زیر پوشش وای فای رایگان قرار دهد و قصد داریم مراکز عمومی کل دهکده‌ها و همه شهرهای اروپایی را تا سال 2020 به اینترنت وای فای و وایرلس رایگان متصل کنیم.رئیس کمیسیون اتحادیه اروپا در بخش دیگری از سخنان خود تأکید کرد: ما می‌خواهیم در دهه آینده، همه مردم به اینترنت دسترسی داشته باشند به همین دلیل به موازات تلاش برای تحقق این هدف، یکی از نگرانی‌های اصلی در زمینه اینترنت و اتصال به آن یعنی حفاظت از اطلاعات و داده‌ها را نیز مد نظر قرار داده‌ایم و به این ترتیب باید گفت که اتحادیه اروپا، از حریم شخصی شهروندان دفاع می‌کند. ما در کشورهای اروپایی، نسبت به نقض حریم شخصی کاربران حساس هستیم و مردم باید بدانند که اینجا هرگز نه پهپادهایی بر بالای سر این مردم قرار دارد که هر حرکت آنها را کنترل کند و نه کمپانی‌هایی فعالیت می‌کنند که بر هر کلیک آنها نظارت داشته باشند یا اشخاصی، داده‌های آنها را ذخیره کنند. ما در کنار فراگیر شدن اینترنت، به حفاظت از اطلاعات شخصی نیز بها می‌دهیم.«ژان کلود یونکر» ادامه داد: برای تحقق این هدف، اتحادیه اروپا قصد دارد 120میلیون یورو معادل 134میلیون دلار بودجه را در چند سال آینده هزینه کند تا مکان‌های عمومی زیر پوشش وای فای رایگان قرار بگیرد. وی افزود:اگر این پیشنهاد مورد تأیید پارلمان اروپا قرار بگیرد این بودجه، اختصاص یافته و طرح یاد شده تا پایان سال آینده میلادی کلید می‌خورد.البته پیش از این نیز امریکا به دنبال ارائه راهکاری برای دسترسی مردم به اینترنت وای فای رایگان به صورتی فراگیر بود که در این میان، بهترین راهکار را استفاده از باجه و کیوسک‌های تلفن همگانی دانست که با توجه به گسترش تلفن همراه، حالا دیگر بلااستفاده مانده بودند. در همین راستا از این باجه‌ها به عنوان مرکزی برای ارائه وای فای رایگان در مراکز و اماکن عمومی بهره گرفت هرچند این طرح چندان موفق نبود و به دلیل تخلفات متعدد مردم و استفاده از آن برای دیدن فیلم‌های نامناسب، حالا این باجه‌ها در حال جمع شدن است ولی به نظر می‌رسد که اتحادیه اروپا این نگرانی‌ها را بهتر از امریکا رفع کرده است.اینترنت 5G برای کل اروپاالبته اتحادیه اروپا در برنامه‌های جدی خود برای توسعه اروپای دیجیتال، تنها وای فای عمومی رایگان را مدنظر ندارد و برای رسیدن به اهداف خود علاوه بر اینترنت، نسل پنجم شبکه تلفن همراه(5G) به دلیل سرعت بالای انتقال اطلاعات و داده‌ها و نیز قوانین کپی رایت و همچنین حذف هزینه رومینگ را مورد توجه قرار داده است. کمیسیون اتحادیه اروپا در نظر دارد طرح5G خود را تا سال 2020 حداقل در یک شهر از هر کشور عضو اتحادیه اروپا ارائه داده و تا سال 2025کل کشورهای عضو اتحادیه اروپا زیر پوشش آن قرار داشته باشند، چرا که نسل پنجم شبکه تلفن همراه باعث ایجاد 2میلیون شغل در کل اتحادیه اروپا می‌شود. رئیس کمیسیون اتحادیه اروپا گفت: تکنولوژی‌های دیجیتال به همه جنبه‌های زندگی بشر نفوذ کرده است و هرکسی در اتحادیه اروپا حق دارد از اینترنت با سرعت مناسب بهره ببرد که این طرح می‌تواند چنین هدفی را محقق کند.در این راستا کمپانی‌هایی مانند نوکیا و اریکسون پیشتاز هستند؛ به عنوان مثال نوکیا اینترنت 4.5G Pro را تست کرده است که گفته می‌شود سرعت آن 10 برابرسرعت 4G خواهد بود و راه همه گیر شدن اینترنت 5G در سال 2025 را هموار خواهد کرد. کمپانی اریکسون نیز قرار است تکنولوژی5G را در اوایل سال 2017 به طور آزمایشی ارائه دهد. اما متخصصان کمپانی Ovum معتقدند که هنوز با این آرزو فاصله داریم و تا سال 2021 در خوشبینانه‌ترین حالت، فقط 24میلیون کاربر در جهان به 5G دسترسی خواهند داشت در حالی که اکنون بیش از نیم میلیارد نفر در جهان از اینترنت 4G استفاده می‌کنند.از دیگر اهداف برنامه اروپا برای سال 2025، افزایش حداقل سرعت دانلود برای کاربران خانگی در اتحادیه اروپاست. این کمیسیون برای کاربران خانگی اینترنت در سرتاسر اروپا نیز اهدافی دارد و می‌خواهد در قالب اجرای این طرح، همه آنها بسرعت دانلود حداقل 100مگابیت بر ثانیه دسترسی داشته باشند. این رقم برای بیمارستان‌ها، مراکز دولتی و سایر سرویس‌های عمومی وابسته به تکنولوژی‌های دیجیتال به یک گیگابیت بر ثانیه خواهد رسید و دسترسی بدون قطعی به 5G برای بخش اعظم جاده‌ها و راه‌های ریلی هم بخش دیگری از اهداف طرح کمیسیون اتحادیه اروپاست.اروپا به دنبال حذف هزینه رومینگیکی دیگر از دغدغه‌های «ژان کلود یونکر» رئیس کمیسیون اتحادیه اروپا که درسخنرانی مجمع سالانه این اتحادیه به آن اشاره کرد، موضوع حذف هزینه رومینگ در کشورهای عضو این اتحادیه بود. پیش از این هم پیشنهاد رایگان شدن رومینگ در کشورهای عضو این اتحادیه عنوان شده بود که درنهایت با حذف هزینه در 90روز طی یک سال موافقت شد اما این بار خبرها حاکی است که اتحادیه اروپا برنامه خود را برای حذف کامل هزینه رومینگ در قاره اروپا از ژوئن سال آینده میلادی آماده خواهد کرد. یونکر دراین باره گفت: با اجرای قوانین جدید رومینگ، طی سفر در اروپا می‌توانید بدون هیچ هزینه اضافه‌ای، از گوشی خود استفاده کنید گویی در خانه و شهر خود قرار دارید. البته ازآنجا که بریتانیا تا پایان این دهه از اتحادیه اروپا جدا خواهد شد، هیچ یک از طرح‌ها در آن اجرا نمی‌شود.دسترسی مردم به اینترنت و استفاده از محتوای تولید شده بدون توجه به قانون کپی رایت می‌تواند بسیار دردسرساز باشد و به همین دلیل این مسأله هم مورد توجه رئیس کمیسیون اتحادیه اروپا قرار گرفت. یونکر پیش از این نیز گفته بود که اتحادیه اروپا متعهد به اجرای قانون کپی رایت است و حتی قوانین جاری مورد بازنگری قرار می‌گیرد تا بتوان از حقوق معنوی آثار هنری در فضای مجازی حفاظت بیشتری کرد.برای اجرای این طرح، کمیسیون اتحادیه اروپا طرح جدید the European Electronic Communications Code(کد ارتباط الکترونیک اروپایی) را ارائه داده و قرار است با همکاری و اتحاد 4کمپانی مخابراتی اجرا شود. یونکر گفت:درباره کپی رایت باید گفت که قوانین جدید به ناشران قدرت چانه زنی بالاتری را با موتور جست و جوی قدرتمند گوگل می‌دهد تا در ازای حتی بخش‌هایی از کتاب یا آثار هنری، موسیقی و... آنها در محبوب‌ترین موتور جست وجوی جهان، بتوانند تقاضای دریافت هزینه کنند. واقعیت این است که تولید محتوا یک سرگرمی نیست بلکه یک حرفه است و به موازات اینکه جهان به سوی دیجیتالی شدن پیش می‌رود، ما باید هنرمندان و تولیدکنندگان را توانمند کنیم. ما می‌خواهیم در اتحادیه اروپا شرایط به گونه‌ای رقم بخورد که روزنامه نگاران، ناشران و نویسندگان به ازای نشر آثارشان متناسب با ارزش آن، دستمزد دریافت کنند.  		 	