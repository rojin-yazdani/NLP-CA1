 		مدیر کل امور تجاری شرکت ارتباطات زیرساخت، پیگیری شبکه ملی اطلاعات و کاهش تعرفه اینترنت را از اهداف اصلی این شرکت دانست و کاهش تعرفه‌ها را در آینده منوط به پیاده‌سازی مدل‌های تجاری با تفکیک ارتباط بین‌الملل از ارتباط داخلی اعلام کرد.به گزارش ایسنا، مجید میرزایی با اشاره به اهداف اداره کل امور تجاری شرکت ارتباطات زیرساخت اظهار کرد: اداره دو هدف بزرگ استراتژیک را در این چند ماه دنبال می‌کرد که یکی پیگیری و راه‌اندازی شبکه ملی اطلاعات بود که این اتفاق افتاد، مراکزی ایجاد و شبکه توسعه داده شد و مراکز دیتای اصلی که همه برای اینترنت به آنجا مراجعه کنند و اصطلاحا اطلاعات را در شبکه داخلی با هم ردوبدل کنند اعم از کسانی که در کشور محتوا و سرویس فراهم می‌کنند، مثل تولیدکنندگان محتوا و بازی‌سازها و اپراتورها فراهم شد.وی ادامه داد: بدین ترتیب مراکز داده‌ای فراهم شده که تولیدکنندگان محتوا می‌توانند در آنجا به یکدیگر متصل شوند و بدون این‌که اطلاعات‌ از کشور خارج شود، اطلاعات در شبکه خودمان با سرعت بالاتر و کیفیت مناسب‌تر و در آینده با قوانینی که تصویب می‌شود با قیمت مناسب‌تر توزیع شود که این ماحصل و نتیجه شبکه ملی اطلاعات است.مدیر کل امور تجاری شرکت ارتباطات زیرساخت کاهش تعرفه‌ها را دومین هدف شرکت ارتباطات زیرساخت و اداره کل امور تجاری دانست و گفت: از یکم مردادماه طبق مصوبه سازمان تنظیم مقررات و ارتباطات رادیویی و توافقی که با هم داشتیم تعرفه‌ای تقریبا مناسب برای خودمان و کاملا مناسب برای کاربران ایجاد کردیم و دید کاهش تعرفه نگاه به سود کاربر نهایی بوده است.میرزایی در ادامه بیان کرد: ما کاری کردیم که شرکت‌ها برحسب مصرف خود به ما هزینه بپردازند و با این کار درآمد شرکت چیزی بیش از ۶۰۰ میلیارد تومان در سال کاهش پیدا می‌کند که البته امیدواریم با سایر تجارت‌ها جبران شود. بنابراین در این قسمت که کاربر نهایی ذی‌نفع است کاری کردیم که قیمت‌ها تا حدود ۴۰ تا ۵۰ درصد کاهش یابد.وی با اشاره به احتمال کاهش تعرفه‌ اینترنت در آینده بیان کرد: برنامه‌ریزی‌ها برای کاهش تعرفه امسال از سال گذشته شروع شده و بخشی از کار به عهده زیرساخت و سازمان تنظیم مقررات ارتباطات یعنی بخش دولتی بود، البته هنوز هم با قیمت‌های جهانی تفاوت داریم، ولی در مراحل بعدی باید تعرفه را با ایجاد بسترهای مناسب‌تر و کاهش هزینه‌ها و نگاه به نفع کاربر نهایی هزینه‌ها را کاهش دهیم و از مدل‌هایی استفاده کنیم که در حال حاضر در کشورهای پیشرفته‌تر وجود دارد.مدیر کل امور تجاری شرکت ارتباطات زیرساخت به نقش شرکت‌های ارائه‌دهنده سرویس در کاهش تعرفه اینترنت اشاره کرد و افزود: در حال حاضر تفکیکی بین ترافیک‌ها وجود ندارد و شرکت‌های فراهم‌کننده سرویس مثل اپراتورهای موبایل و شرکت مخابرات و شرکت‌های PAP پول را از کاربر می‌گیرند؛ آنها هم موظف شدند اقدام به پیاده‌سازی مدل‌های تجاری کنند تا هزینه را برای کاربر کاهش دهند و ما هم به خاطر آنها قیمت را کاهش دادیم.میرزایی در ادامه با بیان اینکه از جمله اقدامات شرکت‌ها این است که ارتباط بین‌الملل را از ارتباط داخلی جدا کنند، گفت: یعنی شرایط به گونه‌ای شود که کاربری که اطلاعاتی از داخل شبکه خودمان می‌خواهد، هزینه کسی که یاهو را می‌خواهد نپردازد، یا مثلا کسی که به سایت دانشگاهی در کانادا مراجعه می‌کند نباید با کسی که به دانشگاه آزاد مراجعه می‌کند، یک هزینه را بپردازد. این مدل تجارتی است که شرکت‌هایی که هزینه را از کاربر نهایی می‌گیرند باید نهایی کنند و ما هم باید در این بخش همکاری کنیم و برای قدم بعدی به این سمت برویم.وی خاطرنشان کرد: سرورها یا داخل ایران هستند یا خارج از ایران، بسته به این‌که کاربران به چه سایتی مراجعه می‌کنند، یا در سرورهای داخلی می‌چرخند یا به سرورهای خارج از ایران می‌روند. البته کسی ملزم نیست که سرورهایش را در جایی قرار بدهد، اما برای شرکت‌ها نیز راحت‌تر است که سرورهایشان در داخل ایران باشد.به گفته میرزایی، ‌ اداره کل امور تجاری شرکت زیرساخت که حدود دو ماه از تشکیل آن می‌گذرد، متشکل از دو اداره کل سابق امور مشتریان و واگذاری مدارات با وظیفه فروش و واگذاری سرویس و مدار ‌به مشتریان و اداره دفتر بررسی‌های اقتصادی با وظیفه انجام بررسی اقتصادی پروژه‌ها و سرویس‌ها و ارتباطات مکالمات تلفنی بین‌الملل است و اداره کل امور تجاری علاوه بر اینکه به مشتریان سرویس واگذار می‌کند، ارتباطات و مکالمات بین‌الملل را مدیریت تجاری می‌کند، پهنای باند اینترنت میفروشد و وظیفه بازاریابی و توسعه محصول و نگاه به آینده شرکت را هم بر عهده دارد. 		 	