 		اگرچه علم در زمینه‌های مختلف پیشرفت فراوان داشته است و از اکتشافات فضایی گرفته تا بررسی‌های زیردریایی بواسطه فناوری‌های جدید محقق می‌شود، ولی باید گفت که انسان همچنان از آینده بی‌خبر است و نمی‌تواند در مورد آن پیشگویی دقیقی انجام دهد. با وجود این گروهی از دانشمندان مستقر در بوستون امریکا ادعا می‌کنند ابررایانه‌ای برای پیش‌بینی زمان مرگ ساخته‌اند.مرکز پزشکی Deaconess برای آنکه دقت این پیش‌بینی‌ها را افزایش دهد، مانیتورهای مخصوص هر بیمار خود را به سیستم مرکزی متصل کرد و در نهایت مشخص شد این ابررایانه حتی می‌تواند بهتر از پزشکان، بیماری‌ها را تشخیص دهد و پیش از بروز نشانه‌های مختلف، درمورد آن اطلاع‌رسانی کند. در مجموع این اتفاقات باعث شد تا برای نخستین بار فناوری به انسان امکان دهد از آینده باخبر شود و با دقت 96 درصدی بتواند زمان مرگ را هم پیش‌بینی کند. اطلاع‌رسانی از آیندهابررایانه‌ای که دانشمندان امریکایی ساخته‌اند اطلاعات مربوط به بیش از 250 هزار بیمار در 30 سال گذشته را ذخیره کرده است. این اطلاعات به دقت طبقه‌بندی شده‌اند و تمام جزئیات را شامل می‌شوند تا سیستم مرکزی بتواند به محض دریافت هرگونه داده، احتمال بروز بیماری را در دیگران تشخیص دهد.تشخیص زودهنگام بیماری‌ها این امکان را برای پزشکان فراهم می‌آورد تا بتوانند روش‌های درمانی خود را بهتر اعمال کنند، زندگی‌های بیشتری را نجات دهند و البته، مرگ قریب‌الوقوع در بیماران را شناسایی کنند. دکتر «استیو هورنگ» که مدیریت این طرح را برعهده دارد می‌گوید، تصویر اصلی این است که پزشکان به کمک کلان داده‌ها و تحلیل آنها بتوانند بروز هرگونه بیماری را در تک‌تک افراد کنترل کنند. این کلان داده‌ها که بدن هر یک از افراد به صورت مجزا تولید می‌کند، می‌تواند زمان مرگ او را هم تا اندازه‌ای مشخص کند. او هفته گذشته برای نخستین بار طی کنفرانسی فناوری خود را معرفی کرد و در این خصوص توضیح داد: «اگر شما خودتان را به سیستم ما بسپارید، ظرف مدت کوتاهی می‌تواند همه چیز را در مورد شما تشخیص دهد و مانند یک پیشگو یا جادوگر اطلاعاتی ارائه دهد که از آنها متعجب شوید. این سیستم بر اساس مراجعات کنونی و قبلی شما به پزشکان تصمیم‌گیری می‌کند و حتی متوجه می‌شود که در گذشته چه روزهای پرتنشی را پشت‌سر گذاشتید یا با این سیستم تفکری در آینده چگونه گام برمی‌دارید.»دکتر هورنگ می‌گوید که او و همکارانش به کمک ابررایانه می‌توانند اطلاعات هر فرد را با موارد مشابهی که در مرکز داده سیستم ذخیره شده است قیاس کنند و از این طریق بدرستی پیش‌بینی کنند که هر فرد در آینده به چه بیماری‌هایی مبتلا می‌شود و مسیر پیش‌روی زندگی او چگونه است. این سیستم قادر است اطلاعات کاربردی در مورد هر بیمار را هر سه دقیقه یک‌بار ذخیره کند و برای هر فرد به صورت جداگانه همه موارد، از میزان ورود اکسیژن به بدن تا فشار خون و تپش قلب را مورد محاسبه قرار دهد. سیستم مذکور همچنین به صورت لحظه به‌لحظه اطلاعات مربوط به 250 هزار بیمار را که طی 30 سال گذشته جمع‌آوری شده است مورد تحلیل قرار می‌دهد تا بتوانند هرچه سریع‌تر تشخیص درست خود را ارائه دهند. به گفته دکتر هورنگ، سیستم هوشمند می‌تواند یک خلاصه مختصر و مفید از گذشته هر شخص به دست آورد و پس از مقایسه آن با هزاران مورد مشابه، تشخیص دهد که در آینده چه اتفاقاتی در انتظار او است. کلان داده‌های پیشگواین نخستین باری است که محققان و پزشکان با استفاده از کلان داده‌ها می‌توانند در مورد آینده پیشگویی کنند. البته دکتر هورنگ می‌گوید که هدف از فرآیند مذکور این نیست که نقش پزشک در درمان بیماری‌ها حذف شود بلکه فناوری به کمک خدمات پردازش ابری و سیستم‌های تحلیل کلان داده کوشیده است فرآیند درمان بیماری‌ها را برای همگان آسان کند. کلان داده‌ها برای آنکه بتوانند پیشگویی دقیقی را در مورد هر فرد انجام دهند، از هوش مصنوعی بهره می‌برند. این مجموعه در نهایت باعث می‌شود تا پزشکان و فناوری به کمک یکدیگر بتوانند روش‌های درمانی بهتری را برای هر فرد مورد استفاده قرار دهند.دکتر هورنگ ادعا می‌کند که میزان خطای کلان داده‌ها در جریان پیشگویی نوع بروز بیماری و زمان مرگ هر فرد کمتر از چهار درصد محاسبه می‌شود و اگر هر شخص از گذشته خود اطلاعات پزشکی کامل ارائه دهد، به صورت کاملاً دقیق می‌تواند از زمان مرگش مطلع شود. هورنگ ادعا می‌کند: «اگر این سیستم رایانه‌ای پیش‌بینی کند که یک فرد می‌میرد، به طور یقین او در بازه زمانی 30 روزه جان خود را از دست خواهد داد.» پیش از این در اوایل سال 2015 میلادی پزشکان دانشگاه بوستون برای نخستین بار در جهان عینک هوشمند گوگل را مورد استفاده قرار دادند تا در جریان درمان بیماران از آن کمک بگیرند. این عینک هوشمند به پزشکان کمک می‌کرد به جای آنکه پرونده‌های قطور پزشکی را ورق بزنند و به دقت گذشته پزشکی بیمار را بررسی کنند، همه این اطلاعات را به صورت الکترونیکی در اختیار داشته باشند و تحلیل اطلاعات را هم به سیستم‌های هوشمند بسپارند. البته هر دستگاه عینک هوشمند گوگل 1500 دلار قیمت دارد و همین مسأله باعث شد تا استفاده عمومی از آن توسط پزشکان با مشکل مواجه شود و طرح بیمارستان بوستون به صورت آزمایشی به انجام برسد. اعتماد به دنیای فناوریدانشمندان می‌گویند برای آنکه بتوان گام‌های بهتری را در دنیای علمی و پزشکی برداشت، باید به فناوری‌های نوظهور اعتماد کرد. البته این اعتماد به معنی آن نیست که مردم دنبال پیشگویی بروند و با مطلع شدن از زمان مرگ، امید برای درمان بیماری‌ها را از دست بدهند. دکتر هورنگ و همکارانش با ساخت این فناوری هوشمند قصد ندارند درصد امیدواری برای درمان بیماری‌ها را بین افراد مختلف کاهش دهند بلکه سیستم جدید به این دلیل ساخته شده است تا پیش از بروز بیماری و شیوع گسترده آن، گمانه‌زنی‌های لازم در مورد آن انجام شود و امکان گسترش بیماری از بین برود.دکتر هورنگ در کنفرانس هفته گذشته گفت: «ما می‌خواهیم از این طریق ثابت کنیم که فناوری می‌تواند مدیریت عرصه پزشکی را در دست بگیرد و دیگران را تشویق کند تا اعتماد بیشتری به آن داشته باشند. سیستم پیشگویی در مورد بیماری‌ها و زمان مرگ انسان نه تنها بدون دخالت کارشناسان و پزشکان انجام می‌شود، بلکه همیشه می‌تواند در دسترس افراد عادی باشد و اطلاعات کاربردی را در مورد نحوه زندگی کردن آنها ارائه دهد.»این طور که دانشمندان می‌گویند، فناوری جدید می‌تواند به هر فرد امکان دهد تا همیشه به اطلاعات کاربردی در مورد زندگی خود دسترسی داشته باشد، مشکلات کنونی را دریابد، مسیر صحیح را برای زندگی سالم پیدا کند و حتی بدون مراجعه به پزشک، بتواند اختلالات مختلف از ضعیف شدن چشم گرفته تا چاقی‌های شکمی را مورد درمان قرار دهد.دکتر هورنگ بر این باور است که در آینده نه چندان دور انسان بواسطه فناوری‌های پوشیدنی از جمله عینک هوشمند گوگل می‌تواند این اطلاعات را براحتی در اختیار بگیرد و مسیر زندگی خود را تغییر دهد. فناوری‌های پوشیدنی همچنین به پزشکان امکان می‌دهد از راه دور بیمار خود را اسکن کنند و فرآیند بهبود را در او مورد بررسی قرار دهند. به هر حال، باید دید پیش‌بینی در مورد زمان مرگ تا چه اندازه می‌تواند مفید واقع شود. 		 	