 		فرمانده پلیس فتای نیروی انتظامی گفت: با توجه به قوانین جهانی بیشترین کاربران شبکه تلگرام در ایران هستند این شرکت باید اقدام به انتقال سرورهای خود به داخل خاک ایران کنند.به گزارش تسنیم، سردار هادیانفر در ادامه نشست خبری امروز خود در پاسخ به سوالی در خصوص نظر پلیس برای فیلترینگ تلگرام اظهار داشت: در هفته‌های اخیر کارگروه تعیین مصادیق مجرمانه دو جلسه در خصوص بررسی فعالیت نرم‌افزار موبایلی تلگرام برگزار کرد که در جلسه اول به دلیل عدم حضور اکثریت اعضا، این جلسه تشکیل نشد و در جلسه دوم نیز شرح آن توسط سخنگوی این کمیسیون به اطلاع عموم رسید.رئیس پلیس فتا افزود: در حال حاضر این سوال جدی وجود دارد که شرکت‌هایی چون تلگرام، لاین، وایبر، واتساپ و نرم‌افزارهایی از این قبیل که خدمات رایگان ارتباطی را در اختیار کاربران خود قرار می‌دهند چگونه کسب درآمد می‌کنند. از این رو با توجه به اینکه بیشترین کاربران تلگرام ایرانی هستند چند نکته از سوی وزارت ارتباطات به این شرکت اعلام شده است و این شرکت ملزم به پاسخگویی به این موارد است.هادیان‌فر ادامه داد: در اولین خواسته ایران از شرکت تلگرام تاکید شده است که با توجه به حجم زیاد کاربران ایرانی این شرکت، تلگرام می‌بایست اطلاعات کاربران ایرانی را کاملا محفوظ نگه دارد. علاوه بر این با توجه به قوانین جهانی بیشترین کاربران شبکه تلگرام در ایران هستند این شرکت باید اقدام به انتقال سرورهای خود به داخل خاک ایران کنند.وی تاکید کرد: در حال حاضر بیشترین پرونده‌های ما در خصوص فعالیت گروه‌های تروریستی از جمله داعش فارسی، جرائم اخلاقی و ... در فضای شبکه تلگرام انجام می‌شود و با توجه به این موضوع و قوانین جهانی شرکت تلگرام موظف به انتقال سرورهای خود به داخل کشورمان است.رئیس پلیس فتا، گفت: البته مدیر شرکت تلگرام عنوان می‌کند که به واسطه تحریم ایران قادر به انتقال سرورهای خود به داخل خاک کشورمان نیست و این در حالیست که علیرغم این تحریم‌ها، شرکت تلگرام از فضای سایبری ایران برای فعالیت در کشورمان استفاده می‌کند.هادیان‌فر خاطر نشان کرد: در حال حاضر وزارت ارتباطات و پلیس اینترپل در حال پیگیری درخواست‌های ایران از کمپانی تلگرام هستند و این کمپانی در صورت تمایل برای ادامه فعالیت در ایران ملزم است تا سرورهای خود را به خاک ایران منتقل کند.وی در پایان تاکید کرد: البته پلیس فتا در حال حاضر نیز دست بسته نبوده و با مجرمین فعال در نرم‌افزارهای موبایلی از جمله تلگرام، وایبر و ... برخوردهای لازم را انجام می‌دهد و نمونه‌هایی از این پیش از این به اطلاع عموم رسیده است.گزارش فعالیت 1700 روزه پلیس فتارئیس پلیس فتا در نشست خبری صبح امروز خود با اشاره به اینکه امروز هزار و هفتصدمین روز تاسیس پلیس فتا ناجا است، به پاره‌ای از اقدامات این پلیس در مدت مذکور اشاره کرد و افزود: در حال حاضر پلیس فتا در 130 مرکز استان و شهرستان بالای 200 هزار نفر جمعیت عملیاتی شده و مراکز آزمایشگاهی عدله دیجیتال این پلیس در تمامی مراکز استان کشور فعالند.وی با بیان اینکه در حال حاضر 82 درصد از نیروهای فتا پلیس کشورمان مهندسان دارای مدرک تحصیلی لیسانس و بالاتر هستند، گفت: نیروهای پلیس فتا با بهره‌گیری از آموزش‌های داخلی و خارجی درصدد برخورد با مجرمان فضای سایبری هستند و هر 3 ماه یک‌بار مهارت‌های علمی و فنی آنها با برگزاری آزمونی سراسری آزمایش می‌شود. پلیس فتا در طی راه‌اندازی خود تا امروز به بیش از 50 هزار پرونده جرائم سایبری رسیدگی کرده که در برخی از پرونده‌ها گاها بیش از 2500 شاکی وجود داشته‌اند.هادیان‌فر ادامه داد: طی این 1700 روز بیش از 28 هزار مجرم فضای اینترنتی دستگیر شده‌اند که از میان 85 درصد را زنان و 15 درصد را زنان تشکیل می‌دهند.رئیس پلیس فتا با بیان اینکه بیش از 85 درصد پرونده‌های پلیس فتا منجر به کشف شده است گفت: از سال 91 تا به امروز همواره با رشد وقوع جرائم اینترنتی در کشور مواجه بوده‌ایم و در این میان برداشت‌های غیرمجاز با 52 درصد جرائم، بیشترین جرم سایبری را تشکیل داده و جرائم اخلاقی 11 درصد از سهم جرائم اینترنتی را شامل شده است.وی افزود: در این میان هتک حیثیت و نشر اکاذیب با 12.6 درصد از جرائم دومین جرم شایع در فضای سایبری کشور بوده و پس از آن جرائمی همچون کلاهبرداری‌های اینترنتی، مزاحمت و انتشار فیلم خصوصی افراد در رده‌های بعدی قرار دارند.هادیان‌فر سهم تهران را در جرائم اینترنتی دارای بیشترین سهم در میان استان‌ها دانست و گفت: بر اساس جغرافیا بیشترین وقوع جرائم اینترنتی با رقمی معادل 29.5 درصد درشهر تهران رخ داده و پس از آن استان‌های فارس، خراسان رضوی، آذربایجان شرقی و اصفهان در رده‌های بعدی قرار دارند. این در حالیست که استان‌های ایلام، خراسان جنوبی، خراسان شمالی، شرق استان تهران و منطقه ویژه کیش دارای کمترین جرائم سایبری بوده‌اند.نزدیک به 47 میلیون ایرانی کاربر اینترنت هستندرئیس پلیس فتا در ادامه با اشاره به آمار جهانی تعداد کاربران اینترنت گفت: در حال حاضر بیش از 3 میلیارد کاربر اینترنت در سراسر دنیا وجود دارند که از میان 46 میلیون و 800 هزار ایرانی در کشورمان به شبکه جهانی اینترنت متصلند و این در حالیست که بیش از 23 میلیون کاربر اینترنت در ایران در حیطه سنی جوانان قرار دارند.وی ضریب نفوذ اینترنت در جهان را 42 درصد عنوان کرد و گفت: میانگین ضریب اینترنت در خاورمیانه 48 درصد بوده و در ایران از هر 100 نفره 59.5 نفر دسترسی به اینترنت دارد.هادیان‌فر ادامه داد: همچنین آمارهای جهانی حاکی از ضریب نفوذ 91 درصدی موبایل در دنیا و صددرصدی تلفن همراه در خاورمیانه، است و این آمار در کشور ایران به ازای هر 100 نفر، 105 تلفن همراه است.رئیس پلیس فتا با بیان اینکه در هر 12 ثانیه یک نفر در جهان قربانی جرائم سایبری می‌شود، تصریح کرد: طبق آمارهای جهانی بیش از 113 میلیارد دلار هزینه بابت فعالیت مجرمان اینترنتی به دنیا تحمیل شده است و مجرمان فضای مجازی توانسته‌اند 388 میلیارد دلار از این فضا کسب درآمد نامشروع کنند.هادیان‌فر با اشاره به پایش‌های جهانی در سال 2014 در 20 کشور دنیا از ثبت 11 میلیون جرم سایبری خبر داد و افزود: در این میان 3 میلیون جرم سایبری مختص به کشور آمریکا بوده و مردمان این کشور در سال 2014 بیش از 800 میلیون دلار از طریق فضای مجازی متضرر شده‌اند.به ازای هر نفر 5 کارت عابر بانک در اختیار ایرانیان استوی در ادامه نشست خبری خود با اشاره به وجود 8 هزار و 500 نت‌سرا در خدمت‌رسانی 1550 مرکز خدمات هاستینگ خبر داد و گفت: در حال حاضر بیش از 363 میلیون کارت بانکی در کشور ما وجود دارد و این به معنای آن است که به ازای هر نفر ایرانی، 5 کارت بانکی صادر شده است.افزایش مجرمان زن در فضای سایبری ایرانهادیان‌فر در ادامه با اشاره به آمار 8 ماهه ایران افزود: در 8 ماهه نخست امسال 10 هزار و 176 جرم سایبری ثبت شده است که از این میان 9 هزار و 140 فقره منجر به کشف شده که این رقم معادل حدود 90 درصد است.وی با بیان اینکه پلیس فتا توانسته است 45 درصد از جرایم رخ داده امسال را در کمتر از 20 روز کشف کند اظهار داشت: علیرغم این موفقیت متاسفانه شاهد افزایش یک درصدی مجرمان زن اینترنتی در فضای سایبری کشورمان هستیم و برآوردهای پلیس در 8 ماه نخست امسال نشان می‌دهد که سهم زنان از جرایم اینترنتی از 15 درصد به 16 درصد ارتقاء یافته است.رئیس پلیس فتا افزود: همچنین پرونده‌های تشکیل شده در 8 ماهه نخست امسال بیش از 47 میلیارد تومان ارزش مالی داشته‌اند که با توجه به تلاش پلیس برای بازگرداندن این اموال، توانسته‌ایم 60 درصد از این رقم را به قربانیان بازگردانیم.هادیان‌فر اظهار کرد: خوشبختانه در سال جاری آمارها حاکی از کاهش 16 درصدی برداشت غیرمجاز در فضای سایبری، بوده و در کلاهبرداری‌های اینترنتی نیز با کاهش 60 درصدی مواجه بوده‌ایم ولی متاسفانه جرائمی همچون هتک حیثیت و انتشار اطلاعات خصوصی در فضای سایبری و مزاحمت‌های اینترنتی به ترتیب با 92 و 148 درصد افزایش همراه بوده است.20 درصد جرائم اینترنتی امسال در تلگرام و شبکه‌های موبایلی رخ داده استوی در ادامه با اشاره به فضای شبکه‌های اجتماعی موبایلی اظهار داشت: پرونده‌های متشکله در سال جاری نشان می‌دهد که 20 درصد از پرونده‌های تشکیل شده امسال در فضای پیام‌رسان‌های موبایلی از جمله وایبر و تلگرام رخ داده و سهم تلگرام از این جرایم 40 درصد بوده است.رئیس پلیس فتا بی‌انگیزگی بزه‌دیدگان، پنهان ماندن هویت افراد در فضای مجازی، استفاده از وای‌فای‌های آزاد یا رایگان و مشکلات اخلاقی کاربران را از جمله عوامل موثر در وقوع جرایم سایبری در کشور عنوان کرد و گفت: از میان تمامی پرونده‌های تشکیل شده 63 درصد با انگیزه‌های کسب منابع مالی، 14 درصد با موضوعات غیراخلاقی، 13 درصد به بهانه‌های انتقام‌جویانه و یک درصد بر اساس کنجکاوی و سرگرمی انجام شده است و این در حالیست که آمارها نشان می‌دهد متوسط سن مجرمان سایبری در ایران 23.5 سال بوده و مجرمان در این فضا در بازه سنی 15 تا 39 سال قرار دارند.برخورد پلیس فتا با 47 هزار سایت مجرمانههادیان‌فر در ادامه گفت: پلیس فتا موفق شده است در طول 4 سال فعالیت خود بیش از 48 هزار سایت مجرمانه را در حوزه ترویج فساد و فحشا، فروش اجناس ممنوعه، فروش مواد مخدر، شرط‌بندی و قماربازی، همسریابی و فالگیری و ... شناسایی کند و با مجرمان این فضا برخورد نماید.سوء استفاده رژیم صهیونیستی، آمریکا و عربستان از کاربران ایرانی برای حمله به دیگر کشورهاوی در ادامه به عملیات رزونا که با همکاری پلیس فتای ایران و پلیس سایبری جهانی انجام شد اشاره کرد و گفت: در این عملیات بیش از 200 هزار آدرس آی پی آلوده در 193 کشور دنیا شناسایی شد که طبق گزارش‌های جهانی 15 پورتال از پورتال‌های سازمان‌های مهم ایران در این لیست قرار داشتند که به باط‌نت‌ها آلوده بودند.هادیان‌فر در تشریح این عملیات افزود: هر ساله هکرهایی از کشورهایی خاص با سوء استفاده از امنیت پایین پورتال‌های کشورهای دیگر اقدام به هک این پورتال‌ها و حمله سراسری از طریق این پورتال‌ها به مراکز کشورهای دیگر می‌کنند که در بررسی‌های انجام شده در این عملیات مشخص شد که 15 پورتال سازمان‌های مهم ایران مورد سوء استفاده قرار گرفته و کشورهای آمریکا، عربستان سعودی و رژیم صهیونیستی با سوء استفاده از این پورتال‌ها کشورهای دیگر را مورد حمله سایبری قرار می‌دهند.شناسایی 177 حرفه سایبری در سایت‌های دولتی/988 حمله اینترنتی به مراکز دولتیرئیس پلیس فتا در ادامه با اشاره به اشراف پلیس ایران بر فضای اینترنتی کشور گفت: پلیس ایران توانسته در سال جاری 215 حرفه اینترنتی را که 177 حرفه از آن مختص سایت‌های دولتی بوده شناسایی کند و 16 حفره امنیتی دیگر را در بانک‌ها کشف و به اطلاع این بانک‌ها برساند که در این میان 9 حرفه بانکی مربوط به بانک‌های خصوصی و 7 حرفه مربوط به بانک‌های دولتی بوده است.وی خاطر نشان کرد: در سال جاری 988 حمله اینترنتی به مراکز دولتی ایران انجام شده که خوشبختانه با وجود زیرساخت‌های چند بخشی هیچ‌کدام از این حملات وسیع اثربخش نبود‌ه‌اند.کلاهبرداری نیجریه‌ای از یکی از خودروسازان بزرگ کشورهادیان‌فر در ادامه با اشاره به ادامه‌دار بودن کلاهبرداری‌های نیجریه‌ای خاطر نشان کرد: امسال بیش از 63 میلیارد تومان کلاهبرداران نیجریه‌ای از اتباع ایرانی داخل کشور کلاهبرداری کرده‌اند که خوشبختانه با همکاری پلیس اینترپل بخشی از این پول‌ها به مالباختگان بازگشت.وی افزود: در این میان یکی از شرکت‌های بزرگ خودروسازی کشور قربانی این کلاهبرداری نیجریه‌‌ای شده است که با توجه به محرمانه بودن اسناد مالی آن قادر به اطلاع‌رسانی بیشتر در این خصوص نیستیم ولی با تلاش پلیس فتا توانستیم تمامی مبلغ مسروقه از این خودروساز را به وی بازگردانیم.پاسخ مثبت فیسبوک، توئیتر و ... به 70 درصد از درخواست‌های پلیس ایرانرئیس پلیس فتا در ادامه با اشاره به همکاری پرووایدرهای بزرگ جهانی از جمله مایکروسافت، فیسبوک، توئیتر و ... گفت: خوشبختانه امسال با همکاری این پرووایدرها که بر مبنای قانونی انجام شد بیش از 70 درصد از نیازمندی‌های خود را در ارتباط با این شبکه‌ها تامین کنیم و حذف صفحات مجرمانه حاد از جمله صفحات گروه‌های تروریستی، صفحات هرزه‌نگاری، صفحات جعلی، صفحات منتسب به افراد معروف و صفحات مرتبط با نیروهای مسلح از فیسبوک، توتیتر و ... رخ داد.پلیس فتا در هیچ شبکه اجتماعی خارجی صفحه ندارد/حفظ فضای خصوصی خط قرمز پلیس استوی در ادامه با توصیه به هموطنان گفت: هموطنان باید توجه داشته باشند که پلیس فتا در هیچ شبکه اجتماعی شامل فیسبوک، توئیتر و یا پیام‌رسان‌های موبایلی همچون وابیر و تلگرام صفحه‌ای ندارد ولی در حوزه داخلی اشراف کاملی بر فعالیت این شبکه‌ها وجود دارد. لذا هموطنان باید توجه کنند که هشدارهای پلیسی صرفا از طریق سایت رسمی پلیس فتا انجام شده و هیچ پیام شخصی برای هیچ فردی از سوی پلیس فتا ارسال نمی‌شود.هادیان‌فر تاکید کرد: حفظ حریم خصوصی افراد جامعه از جمله اولویت‌های ماست و پلیس هیچ‌گاه به چت‌های دو نفره به جز با حکم قضایی ورود نخواهد کرد و حفظ حریم خصوصی از جمله خطوط قرمز ماست.اعطای نماد اعتماد به بیش از 13 هزار و 900 فروشگاه اینترنتیرئیس پلیس فتا در ادامه با اشاره به نظارت پلیس بر فعالیت خرید و فروش در سایت‌های اینترنتی گفت: تاکنون به 13 هزار و 952 فروشگاه اینترنتی نماد اعتماد داده شده است و 848 سایت خرید و فروش نیز در مسیر اخذ این نماد قرار دارند لذا هموطنان باید هوشیار باشند که تنها از فروشگاه‌های دارای این نماد خرید کنند و با کلیک روی این نماد مشخصات این شرکت را دریافت کنند.راه‌اندازی فوریت‌های پلیسی سایبری در آینده نزدیکوی با اشاره به راه‌اندازی مرکز فوریت‌های پلیسی فتا اظهار داشت: در 8 ماه گذشته اقدامات پایلوت راه‌اندازی این فوریت‌های پلیسی در چند استان کشور انجام شده است و شهروندان می‌توانند به صورت چت آنلاین هرگونه مزاحمت‌های اینترنتی، برداشت غیرمجاز، حملات ترویستی و کلاهبرداری اینترنتی را به فتا گزارش دهند.هادیان‌فر در پایان گفت: مردم می‌توانند با مراجعه به سایت رسمی پلیس فتا به آدرس www.cyberpolice.ir گزارش‌های خود را در اختیار پلیس قرار دهند و با ارائه کد ملی و مشخص شدن آی پی خود هرگونه خدمات پلیسی را از این سایت دریافت کنند. 		 	