 		برخی باشگاه‌های ایرانی قصد دارند با استفاده از تکنولوژی GPS شرایط بهتری را برای خود رقم بزنند.به گزارش تسنیم:، ورود GPS به فوتبال ایران از تیم ملی آغاز شد. از زمانی که افشین قطبی به تیم ملی آمد، تصمیم گرفت در تمرینات با دستگاه GPS بازیکنانش را در مواردی مانند تمرینات هوازی، ضربان قلب، میزان دویدن در زمین، سوزاندن کالری و... تحت کنترل قرار دهد. با اطلاعاتی که از حافظه GPS هر بازیکن به دست می‌آید، کادرفنی می‌تواند اطلاعات دقیق‌تری از میزان آمادگی او به دست بیاورد و به نوعی با این کار بازیکنانی هم که در تمرین از زیر فشار تمرینات فرار می‌کنند، مشخص می‌شوند. پس از قطبی، کارلوس کی‌روش این کار را در تیم ملی ادامه داد و در اصل در زمان این مربی بود که استفاده از GPS نمود بیشتری پیدا کرد.سیستم GPS برای اولین بار توسط دانشگاه Nurthumbria و به کمک باشگاه نیوکاسل انگلیس وارد فوتبال شد و پس از اینکه باشگاه‌های بزرگ دنیا با استفاده از این تکنولوژی قدم در فوتبال فردا گذاشتند، حالا نوبت به استفاده باشگاه‌های ایرانی از این تکنولوژی رسیده است. مربیانی مانند علیرضا منصوریان، حسین فرکی، یحیی گل‌محمدی و... با پیروی از مربیانی که تلاش کردند به این شکل میزان آمادگی بازیکنان خود را بسنجند، در تمرینات تیم‌های خود از این تکنولوژی بهره می‌برند. یعنی همان راهی که قطبی و کی‌روش در فوتبال ایران نشان دادند اکنون مربیان باشگاهی ما هم آن را دنبال می‌کنند و در همین مسیر قدم برداشته‌اند.در تمرینات پیش از فصل لیگ چهاردهم و در طول فصل، نفت تهران تنها تیمی بود که با اصرار علیرضا منصوریان تصمیم به استفاده از تکنولوژی GPS گرفت و جزو موفق‌ترین تیم‌های لیگ هم بود. پس از رسیدن نفت به موفقیت حالا دیگر باشگاه‌های لیگ برتر ایران هم پیش از آغاز لیگ پانزدهم تصمیم به استفاده از این تکنولوژی گرفتند. اکنون می‌بینیم علاوه بر نفت تیم‌هایی مانند سپاهان و ذوب‌آهن هم برای بهره‌مندی از این تکنولوژی هزینه کرده‌اند و با خرید دستگاه‌های GPS به فوتبال فردا فکر می‌کنند.علاوه بر اینکه مربیان می‌توانند با کسب اطلاعات GPS از میزان آمادگی، سرعت، ضربان قلبی، نوع تمرین، میزان دویدن و... بازیکنان خود با خبر شوند، حتی می‌توانند طراحی تمرینات خود را هم براساس این تکنولوژی پایه‌ریزی کنند. اینکه بازیکن‌های تیم‌شان با چه میزان آمادگی به چه نوع تمرینی احتیاج دارند که این موضوع باعث می‌شود هماهنگی بازیکنان در زمین هم بالاتر برود.در امر پزشکی نیز GPS نقشی کاربردی را ایفا می‌کند. پزشکان هر تیم می‌توانند با به دست آوردن اطلاعات هر بازیکن شرایط او را برای مربیان تشریح کنند تا از مصدومیت احتمالی آن بازیکن جلوگیری شود. به فرض اینکه اگر بازیکنی از نظر بدنی توانایی تمرین نداشته باشد یا فشار خون و ضربان قلب او به گونه‌ای باشد که با تمرین پرفشار دچار مصدومیت شود، پزشک تیم می‌تواند با مرور روی اطلاعات GPS این بازیکن او را از تمرین کردن منع کند یا فقط مدت زمان خاصی را برای تمرین این بازیکن معین کند.به طور کلی استفاده از تکنولوژی GPS اطلاعاتی به کادرفنی یک تیم فوتبال می‌دهد که این اطلاعات در طول یک فصل کمک زیادی، هم به بازیکنان خواهد کرد و هم به سرمربی تیم تا فصلی موفق را پشت سر بگذارد. GPS یکی از مشخص‌کننده‌های حجم تمرین، شدت یک جلسه تمرینی، میزان دوندگی بازیکنان، حداکثر و حداقل سرعت و... است.سید صالح مصطفوی، مربی تیم نفت تهران در خصوص ورود GPS به فوتبال ایران و اینکه نفت اولین باشگاه ایرانی بود که از این تکنولوژی استفاده کرد، به خبرنگار تسنیم گفت: این تکنولوژی اولین بار توسط سیامک آزادی وارد فوتبال ایران و در تیم ملی بزرگسالان با هدایت افشین قطبی مورد استفاده قرار گرفته شد. بعد از آن دوره هم زمانی که علیرضا منصوریان در تیم زیر 22 سال حضور داشت از این تکنولوژی استفاده کرد و خود من همان موقع بود که با این تکنولوژی آشنایی پیدا کردم.مربی پیشین تیم الجزیره امارات ادامه داد: پس از حضور در تیم زیر 22 سال به الجزیره امارات رفتم و دستیار والتر زنگا شدم. در اصل آشنایی بیشتر من با سیستم GPS از همان موقع بود و چون در یک تیم باشگاهی از این تکنولوژی استفاده می‌کردیم توانستم با GPS و نحوه کار کردن با آن کاملاً آشنا شوم. زمانی هم که منصوریان سرمربی نفت تهران شد و به من پیشنهاد دستیاری داد، به او پیشنهاد دادم برای مانیتور شدن تمرینات بهتر است از سیستم GPS استفاده کنیم که منصوریان استقبال کرد.وی با بیان اینکه قبل از استفاده از GPS باید با تکنولوژی آن به خوبی آشنایی پیدا کرد، گفت: بعد از تصمیمی که گرفتیم با دو نفر از بهترین مدرسان GPS همکاری کردیم. یکی از آنها برای باشگاه فنرباغچه بود و یکی دیگر هم مدرسی آلمانی که سابقه کار کردن در بایرن‌مونیخ و دورتموند را داشت. پس از استفاده از اطلاعات آنها توانستیم برای اولین بار مانیتورینگ تمرینات در فوتبال باشگاهی ایران را نهادینه کنیم و این کار را به خوبی انجام دادیم.مصطفوی در پاسخ به این سؤال که استفاده از سیستم GPS چقدر برای باشگاه‌ها هزینه دارد، اظهار داشت: در گرانترین حالت و برای استفاده از ست کامل لوازم و تجهیزات آن هر تیم 200 تا 250 میلیون باید هزینه کند تا از تعداد 24 تا 30 دستگاه GPS استفاده کند.هزینه 250 میلیون تومانی شاید برای باشگاه‌های ایرانی چندان زیاد نباشد. باشگاه‌هایی که در یک فصل میانگین 15 تا 20 میلیارد هزینه می‌کنند و به بازیکنان خود یک میلیارد پول می‌دهند، می‌توانند با هزینه یک چهارم یک بازیکن خود سال‌ها از سیستم GPS استفاده کرده تا علاوه بر بهتر شدن وضعیت بازیکنان مقابل بسیاری از خطرات ناشی از مصدومیت را هم بگیرند.اولین مدرس ایرانی GPS که از طرف شرکت GPSports به این عنوان رسیده، تأکید کرد: GPS هم یک ابزار است مانند توپ، تیر دروازه، موانع تمرین و... که باید طرز استفاده از آن را به خوبی دانست. اگر شما 20 توپ و 22 بازیکن به یک مربی بدهید شاید نتواند تمرینات بایرن‌مونیخ را طراحی کند. پس استفاده از GPS فقط خریداری کردن آن نیست و برای استفاده بهتر از آن باید به افرادی رجوع شود که با این تکنولوژی آشنایی کامل دارند.اکنون فقط تیم‌های نفت تهران، سپاهان و ذوب‌آهن اصفهان هستند که بین باشگاه‌های ایران از تکنولوژی GPS استفاده می‌کنند. دو باشگاه دیگر هم به تازگی سفارش داده‌اند تا این سیستم را تحویل بگیرند و به نظر باشگاه‌های ایرانی هم به سمت فوتبال فردا می‌روند و قصد دارند با استفاده از این تکنولوژی شرایط بهتری را برای تیم‌های خود رقم بزنند. 		 	