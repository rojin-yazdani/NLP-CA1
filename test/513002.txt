 		وزیر ارتباطات به شکلی سر بسته خبر از بسته شدن یکی از شرکت‌های PAP (شرکت‌های ارائه خدمات انتقال داده‌ها) داد اما آن شرکت کدامیک از ۱۱ بازیگر این عرصه بود؟به گزارش تسنیم، تا پیش از پایان اعتبار پروانه شرکت‌های ارائه خدمات انتقال داده‌ها (ارائه کنندگان دارای مجوز خدمات نقطه دسترسی انتهائی) در سال 82 دقیقا 11 شرکت دارنده این پروانه بودند و در کشور فعالیت می‌کردند.اصطلاحا به شرکت‌های ارائه خدمات انتقال داده‌ها، PAP یا ندا گفته می‌شود.معمولا شرکت‌های ندا تجربه ارتباط مستقیم با کاربران خانگی را ندارند و سرویس‌های خود را در قالب همکاری و اجاره پورت‌های فعال مخابراتی به دیگر شرکت‌ها، در اختیار مردم می‌گذارند.پیش از اتمام اعتبار پروانه شرکت‌های ندا، اسامی یازده شرکت در سایت رسمی سازمان تنظیم مقررات و ارتباطات رادیویی دیده می‌شد که به شرح 1.پیشگامان توسعه ارتباطات (شرکت پیشگامان کویر یزد)، 2. شرکت کارا امین ارتباط، 3. شرکت داده گستر عصر نوین، 4. شرکت انتقال داده‌های آسیاتک، 5. شرکت لایزر، 6. شرکت انتقال داده‌های رهام پارس (شرکت گسترش ارتباطات تامین)، 7. شرکت داده پردازی فن‌آوا، 8. شرکت انتقال داده‌های نداگستر صبا (شرکت پرورش داده‌ها)، 9. شرکت پارسان لین، 10. شرکت آریا رسانه تدبیر و 11. شرکت عصر انتقال داده‌‌ها بود.با توجه به اینکه پروانه شرکت‌های PAP سال 82 پایان یافته بود، سازمان تنظیم مقررات و ارتباطات رادیویی پروانه انها را یک سال دیگر تمدید کرد تا بتواند اصول حاکم بر پروانه آنها را مورد بازنگری قرار دهد و چارچوبی جدید لحاظ کند.اما با توجه به اینکه کار تصویب اصول مربوط به پروانه‌ها کمی از حد مورد نظر وزارت ارتباطات بیشتر شد، بار دیگر پروانه این شرکت‌ها تا تاریخ 24 خرداد ماه سال جاری تمدید شد که در واقع اکنون 15 روز است از اعتبار پروانه‌های PAPها گذشته است.اصول جدید پروانه‌های ارتباطات ثابت (FCP) می‌گوید که تمامی دارندگان پروانه‌های PSTN، PAP و ISDP که متقاضی دریافت پروانه FCP هستند، از تاریخ ابلاغ مصوبه مذکور تا سه ماه پس از تاریخ تصویب اصول حاکم بر پروانه ارائه خدمات ارتباطی(Servco.) در کمیسیون تنظیم مقررات ارتباطات مهلت خواهند داشت تا مطابق ضوابط و شرایط اعلامی در مصوبات کمیسیون از جمله این مصوبه، برای دریافت پروانه، درخواست رسمی و مکتوب خود را به همراه مدارک و مستندات لازم به سازمان ارایه نمایند.در صورتیکه دارندگان پروانه‌های PAP و PSTN که شرایط دریافت پروانه را نداشته یا مایل به دریافت آن با هیچیک از شرایط و تبصره‌ها نباشند، می‌توانند با شرایط اعلام شده در پروانه‌های موجود (PAP و PSTN) و بدون امکان توسعه، به فعالیت خود ادامه دهند و البته باید حداکثر ظرف مدت یک سال از تاریخ صدور اولین پروانه، شبکه خود را جمع‌آوری و نسبت به تسویه حساب با مشترکان خود اقدام کنند.بنابراین شرکت‌های PAP کنونی تنها یک راه برای بقا دارند و آن اینکه درخواست پروانه FCP با شرایط مربوط به مصوبه آن دهند.علی ای حال، در آخرین تمدید پروانه شرکت‌های PAP تا پیش از تصویب اصول FCP، نام دو شرکت PAP دیگر دیده نمی‌شود.عنوان شرکت‌های لایزر و کارا امین ارتباط دیگر دیگر در میان PAPها نیست.با توجه به اینکه لایزر حدودا سال 91 بود که بیش از 80 درصد کاربرانش به «آسیاتک» و «فن‌آوا» منتقل ‌شدند، عملا از این صنعت بیرون رفت و متصدیان بخش خصوصی می‌گویند تمامی حساب و کتاب‌های آن با رگولاتوری انجام شد.طی همان سال یکی از مدیران این شرکت با اشاره به اینکه برای جلوگیری از سردرگمی کاربرانی که تاکنون از خدمات لایزر استفاده کرده‌اند، شرایط جدیدی فراهم شده گفت: مدیریت این شرکت تلاش خود را برای انتقال کاربران به یک سرویس‌دهنده مناسب دیگر به نحوی که کمترین مشکل و حاشیه برای کاربران ایجاد گردد، به کار بسته است.با این حال انتظار اینکه اسم لایزر از میان دارندگان پروانه‌های PAP خط بخورد، غیر معقول نبود.اما با توجه به اینکه اخیرا محمود واعظی –وزیر ارتباطات و فناوری اطلاعات- در گفت‌وگو با یکی از رسانه‌ها عنوان کرد که یکی از شرکت‌های متخلف PAP را بسته است، می‌توان نام آن شرکت را از میان دو اسم خط خورده کشف کرد.وی البته این را هم گفته که «برخی از شرکت‌ها به کم فروشی پرداخته و این شامل همه شرکت‌ها نمی‌شود، که به این شرکت‌های متخلف تذکر داده و تاکنون چند بار آنها را جریمه کرده‌ایم.»با توجه به اینکه لایزر پیش از روی کار آمدن دولت کنونی اقدام به تسویه حساب و خروج از این صنعت کرده بود، شرکت متخلف مورد اشاره وزیر ارتباطات کارا امین ارتباط بوده است.شرکت کارا امین ارتباط (وابسته به صنایع مخابراتی راه دور ایران و همینطور صنایع الکترونیک شیراز) پیش از این و حوالی سال 87 مشکلات بسیاری را از قِبل بر هم زدن همکاریش با یکی از نمایندگی‌های فروش برای کاربران اینترنت ایجاد کرد و با توجه به اینکه اکنون نامش در میان PAPها نیست، می‌شود تصور کرد که تخلفات دیگری نیز داشته است 	