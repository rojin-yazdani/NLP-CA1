 		کمیسیون تنظیم مقررات ارتباطات در مصوبات خود دستورالعمل شفافی درباره پرداخت مبالغ کارکرد تلفن ثابت و همراه تصویب کرده است.به گزارش ایسنا، اواخر سال گذشته کمیسیون تنظیم مقررات ارتباطات بار دیگر مصوبات این حوزه را مورد بازنگری قرار داده و بدین ترتیب دستورالعملی برای نحوه برخورد دارندگان پروانه با مشترکان بدهکار تلفن ثابت و همراه دائمی (پس‌پرداخت) صادر کرده است.بر این اساس، در میان خط‌های تلفن ثابت و موبایل‌های دائمی اگر از مشترک در زمان فروش خط مبلغی به عنوان ودیعه یا سپرده دریافت شده باشد مشترک می‌تواند تا زمانی که مکالمات او به 80 درصد مبلغ ودیعه رسید از خط خود استفاده کند اما پس از آن با اطلاع‌رسانی اپراتور مربوطه خط مشترک به حالت یک‌طرفه درخواهد آمد.در این میان اپراتور مربوطه موظف است موضوع را به مشترک اطلاع‌رسانی کند و حداقل مهلت زمانی 24 ساعت را برای پرداخت مشترک در نظر بگیرد.نحوه برخورد با مشترکان بدهکاراما چنانچه خط فرد بدون سپرده یا تضمین پرداخت باشد، هرگاه میزان کارکرد مشترک به حد نصاب برسد دارنده پروانه ارائه خدمات مجاز خواهد بود بر اساس فرآیند قطع خط تلفن مشترکان بدهکار که در مصوبه کمیسیون تنظیم مقررات به آن اشاره شده اقدام کند اما در صورتی که حد نصاب کارکرد مشترک به رقم‌های یادشده نرسد فرد تا پایان دوره برای پرداخت کارکرد خط خود فرصت خواهد داشت.مبلغ حد نصاب نیز برای تلفن ثابت 20 هزار تومان و برای تلفن‌های همراه 30 هزار تومان در نظر گرفته شده است. در این میان برخی از مشترکان هم هستند که مبلغی را به عنوان تضمین پرداخت به اپراتور خود پرداخت کرده‌اند که در مورد این دسته از مشترکان نیز در صورتی که مبلغ کارکرد مشترک به حد نصاب برسد اپراتور در مرحله اول اطلاع‌رسانی‌های مربوطه را انجام می‌دهد و مهلتی 72 ساعته را برای فرد در نظر می‌گیرد.علاوه بر این در ارتباط با خط‌های تلفن ثابت و همراه دائمی، چنانچه مشترکی با هر میزان کارکرد نسبت به پرداخت قبض خود در دو دوره متوالی اقدام نکند، دارنده پروانه ارائه خدمات اپراتوری می‌تواند براساس مصوبه مذکور نسبت به قطع تلفن فرد اقدام کند.نکته دیگر آنکه اگر مشترک تلفن همراه دائمی فاقد یا دارای ودیعه یا تضمین پرداخت باشد و از خدمات رومینگ بین‌الملل استفاده کند، چنانچه کارکرد وی به میزان مبلغ تضمین یا سپرده برسد اپراتور مجاز خواهد بود با اطلاع‌رسانی نسبت به قطع دوطرفه خط مشترک اقدام کند.فرآیند قطع تلفن مشترکان بدهکاربراساس مصوبه مربوطه فرآیند قطع خط تلفن مشترک بدهکار به شکل زیر خواهد بود:پس از سپری‌شدن دوره و مهلت پرداخت، دارنده پروانه می‌تواند خط تلفن مشترک بدهکار را ابتدا به مدت حداقل دو هفته یک‌طرفه کند و در صورت عدم پرداخت بدهی ظرف مهلت مقرر، می‌تواند پس از اطلاع‌رسانی لازم به مشترک و ارسال اخطار کتبی و با مهلت مشخص یک‌ساله با موضوع تخلیه خط تلفن، نسبت به قطع تلفن فرد به‌طور کامل اقدام کند.همچنین در صورت عدم پرداخت بدهی توسط مشترک بدهکار در مهلت مقرر، دارنده پروانه مجاز به جمع‌آوری و تخلیه خط تلفن وی و سلب امتیاز می‌شود.در صورتی که خط تلفن به دلیل رند‌بودن شماره از طریق مزایده و با پرداخت مبالغ اضافه به مشترک واگذار شده باشد، دارنده پروانه موظف است به مدت حداقل دو سال علاوه بر مهلت یک‌ساله تعیین‌شده، شماره مشترک را حفظ کند و پس از این مهلت در صورت عدم پرداخت بدهی توسط مشترک با تعیین قیمت خط تلفن توسط کارشناس رسمی دادگستری پس از کسر مبلغ بدهی نسبت به بازپرداخت الباقی مبلغ کارشناسی‌شده نسبت به ثبت اقدام کند.همچنین براساس این مصوبه دارنده پروانه موظف است خطوط تلفنی را که حداقل به مدت 10 سال فعال بوده به مدت یک‌ سال علاوه بر مهلت یک‌ساله تعیین‌شده حفظ کند.علاوه بر این در صورت مراجعه مشترک سلب امتیازشده، دارنده پروانه باید با رعایت شرایط مندرج در این مصوبه نسبت به تهاتر مبلغ بدهی مشترک از مبلغ سپرده یا تضمین پرداخت وی اقدام کند و مبلغ الباقی را به مشترک بازگرداند.در صورتی که مشترک بدهکار دارای چندین امکان ارتباطی از یک دارنده پروانه باشد، اپراتور مربوطه تحت هیچ شرایطی مجاز به قطع سایر خطوط ارتباطی یا انتقال بدهی‌های خطوط مشترک به سایر خط‌های وی نخواهد بود.در صورت عدم پرداخت صورت‌حساب در مهلت پرداخت یا تاخیر در پرداخت صورت‌حساب‌ها توسط مشترک بدهکار، دارنده پروانه به هیچ عنوان مجاز به دریافت هزینه دیرکرد یا اخذ خسارت یا مبالغ دیگری با هر عنوان نخواهد بود.همچنین دارندگان پروانه باید ترتیبی فراهم کنند که در صورت قطع ارتباط مشترک به دلیل بدهی، مشترک قادر به برقراری ارتباط از طریق کدهای خدماتی اضطراری باشد.همچنین اگر مشترک نسبت به پرداخت بدهی قبل از جمع‌آوری و تخلیه خط اقدام کند، دارنده پروانه باید شماره مشترک را حفظ کند.در صورتی که مشترک نسبت به پرداخت بدهی قبل از جمع‌آوری و تخلیه خط اقدام کند، دارنده پروانه می‌تواند به منظور وصل مجدد صرفا نسبت به اخذ هزینه‌های وصل مجدد اقدام کند.حدنصاب کارکرد برای تلفن ثابت 20 هزار تومان است که اگر خط مشترک دارای ودیعه باشد فرد می‌تواند تا 80 درصد رقم ودیعه خود نیز به مکالمه بپردازد اما اگر فرد مبلغی را به عنوان تضمین پرداخت به اپراتور سپرده باشد تا سقف 80 درصد سپرده به علاوه حد نصاب کارکرد تلفن ثابت بدون تضمین پرداخت امکان مکالمه دارد.در خصوص تلفن همراه دائمی هم در صورتی که خط فاقد ودیعه یا تضمین باشد مشترک می‌تواند تا سقف 30 هزار تومان به مکالمه بپردازد و در مواردی که فرد دارای سپرده یا تضمین باشد هم مانند تلفن ثابت با او رفتار خواهد شد.  	