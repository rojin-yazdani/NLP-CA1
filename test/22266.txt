معاون توسعه مدیریت و منابع وزارت بهداشت از کاهش حدود 30 درصدی هزینه‌های بستری پرداختی از جیب مردم به دنبال اجرای طرح تحول سلامت خبر داد.دکتر ایرج حریرچی در گفت‌وگو با ایسنا ،  با اجرای طرح تحول سلامت در حوزه درمان ،  هزینه‌های پرداختی مردم در بخش بستری بیمارستان‌های دولتی از متوسط 37 درصد به 7.5 درصد کاهش یافته است.وی گفت :  در برنامه تحول درمان علاوه بر کاهش میزان پرداختی بیماران در بخش بستری ،  حفاظت مالی از بیماران صعب‌العلاج ،  خاص و نیازمند ،  حمایت از ماندگاری متخصصان در مناطق محروم ،  حضور متخصص مقیم در بیمارستان‌های دولتی ،  ارتقای کیفیت هتلینگ ،  ترویج زایمان طبیعی و ارتقای کیفیت خدمات ویزیت را دنبال می‌کنیم.حریرچی افزود :  راه‌اندازی اورژانس هوایی نیز در قالب طرح تحول سلامت نیز مد نظر قرار گرفت و اکنون 14 پایگاه اورژانس هوایی در 14 نقطه کشور اجرایی شده است.وی برقراری عدالت در دسترسی به خدمات درمانی ،  کاهش پرداخت مستقیم مردم و ارتقای کیفیت خدمات را هدف کلی اجرای طرح تحول سلامت خواند و گفت :  حفاظت مالی از شهروندان در برابر هزینه‌های سلامت بویژه در اقشار اسیب پذیر و کاهش هزینه‌های بستری پرداختی از سوی مردم در شهرها به 10 درصد و در روستاها به 5 درصد هدفگذاری شده است. همچنین ارجاع بیماران به خارج از بیمارستان جهت تهیه دارو و سایر ملزومات ممنوع شده است.معاون وزیر بهداشت درباره زمان اجرای برنامه تحول بهداشت نیز گفت :  بسته‌های مربوط به طرح تحول بهداشت در روستاها قطعی شده و مابقی بسته‌ها نیز به زودی نهایی و اعلام می‌شود.