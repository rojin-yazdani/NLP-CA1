 		طی ماه‌های گذشته برخی شرکتهای اینترنتی از مشکلات متعدد در ارائه سرویس به مشترکان جدید خبر داده و حتی اینگونه اعلام کرده‌اند که در 80 درصد مناطق تهران و شهرستانهای مختلف امکان جذب مشترک جدید ADSL وجود ندارد.به گزارش ایسنا، بیش از یک سال از ورود اپراتورهای موبایل به عرصه ارائه خدمات پهن باند می گذرد و در این مدت بسیاری از مردم از این شیوه برای اتصال به اینترنت بهره گرفته‌اند. با این وجود همچنان اتصال از طریق اینترنت پرسرعت خانگی یا همان ADSL از محبوب ترین شیوه‌های اتصال به شمار می‌رود که از نظر بسیاری کاربران از نظر اقتصادی نیز مقرون به صرفه تر است.با این حال طبق آمارهای ارائه شده جهانی، رتبه ایران در زمینه دسترسی به اینترنت پرسرعت خانگی حتی در 100 کشور اول دنیا قرار نداشته و با کشورهایی مانند فیجی و اکوادور نزدیک شده است. در چنین شرایطی طبیعتا افزایش ضریب نفوذ اینترنت پرسرعت خانگی از اهمیت بسزایی برخوردار خواهد بود اما طی ماه های گذشته در موارد متعدد متقاضیان دریافت این سرویس حتی در کلانشهری مثل تهران با دشواری های متعدد همراه شده و در بسیاری موارد به آنها اینگونه گفته می شود که امکان جذب مشترک جدید وجود ندارد.ماه گذشته مدیرعامل یکی از شرکتهای پرمشترک اینترنتی در جمع رسانه‌ها متذکر شد: با توجه به ورود اپراتورهای موبایل به عرصه ارائه‌ی خدمات پهن‌باند همچنان متقاضی ADSL وجود دارد و برهمین اساس ما این آمادگی را داریم که در این حوزه در تمام نقاط شهری و روستایی سرمایه‌گذاری کنیم.احمدرضا نخجوانی همچنین به مشکلاتی که طی ماه‌های گذشته میان مخابرات و شرکت‌های PAP ایجاد شده، اشاره کرد و گفت: متاسفانه مشکلات فعلی مخابرات نیز به ما منتقل شده است و اکنون در استان‌هایی که واگذاری اینترنت مخابرات متوقف شده ما نیز از همان معدود امکاناتی که سابق دریافت می‌کردیم باز مانده‌ایم.این مدیر شرکت اینترنتی درباره تعداد کاربران ADSL و میزان رشد آن در کشور نیز اظهار کرد: در حال حاضر به‌طور کلی حدود هفت میلیون کاربر ADSL در کشور وجود دارد که از این رقم حدود نیمی از آن مربوط به مشترکان مخابرات و نیمی دیگر به سایر شرکت‌ها مربوط می‌شود.او در بخش دیگری از صحبت‌های خود نیز به مشکلات ایجاد شده برای مخابرات و تاثیر آن در شرایط کاری شرکت‌های PAP اشاره کرد و گفت: اکنون در 80 درصد موارد در شهری مانند تهران ما امکان جذب مشترک جدید را نداریم و این اتفاق در شرایطی رخ می‌دهد که ما حدود یک میلیون پورت در اختیار داریم.وی در توضیح بیشتر این موضوع اظهار کرد: اگر شرکت‌های ارائه‌کننده اینترنت پورت خالی داشته باشند قطعا علاقه بسیاری به واگذاری آن دارند، اما اکنون به واسطه مشکلاتی که با شرکت مخابرات وجود دارد، در حدود 80 درصد از نقاط شهر تهران امکان واگذاری اشتراک جدید وجود ندارد.او همچنین عنوان کرد: نکته‌ی دیگر این‌که اکنون در موارد متعدد پیش می‌آید که حتی چند هزار نفر در منطقه‌ای منتظر دریافت سرویس هستند. در چنین شرایطی طبیعی است که اولویت ما با سازمان‌ها و مراکز عمومی که تعداد بیشتری از کاربران را دربر می‌گیرند باشد برهمین اساس ظرفیت ما بدین ترتیب اختصاص پیدا کرده است.نخجوانی در ادامه در پاسخ به این مطلب که در موارد متعدد شهروندان بابت این موضوع گلایه هایی را مطرح کرده اند که به هنگام درخواست برای ثبت نام دریافت اینترنت پرسرعت خانگی به آنها اینگونه اعلام شده که امکان واگذاری این سرویس وجود ندارد و افراد در صورت علاقمندی می توانند با پرداخت هزینه های موبوط به اشتراک شرکتی از این سرویس بهره مند شوند،توضیح داد: ممکن است برخی اینگونه تلقی کنند که این اتفاق صرفا به دلیل مسائل تجاری رخ می دهد، اما واقعیت به این شکل نیست و ما به این فکر می کنیم که اگر ظرفیتی وجود دارد بهتر است آن را در اختیار افراد بیشتری قرار دهیم، بر این اساس حتی اگر کسی بگوید که حاضر است هزینه‌های اشتراک شرکتی را پرداخت کند ما چنین سرویسی را به اشخاص حقیقی واگذار نخواهیم کرد.وی در پاسخ به این سوال که آیا این مساله به دلیل مشکلات زیرساختی رخ داده، توضیح داد: مشکل فعلی ما بحث کمبود فضای پسیو در مراکز مخابرات است و مشکلی با شرکت ارتباطات زیرساخت نداریم، به عبارت دیگر عمده مشکلات ما مخابراتی است و در خصوص زیرساخت‌ها ما مباحث را پیگیری می‌کنیم تا مسائل با تعامل حل شود اما آنچه اکنون قفل شده و پیش نمی‌رود بحث مخابرات است.از سوی دیگر طی این مدت سازمان تنظیم مقررات ارتباطات با نظارت بر کار شرکت های اینترنتی، تمامی شرکتهای ارائه‌دهنده اینترنت پرسرعت را موظف کرده در مناطقی که به دلیل کمبود امکانات، دلایل فنی و یا سایر موانع، امکان ارائه سرویس به مشترکین را ندارند، فروش سرویس خود را متوقف کرده و اطلاعات این مراکز را در پایگاه اطلاع‌رسانی خود اعلام کنند.در چنین شرایطی بی شک ثبت نام برای دریافت ADSL به مراتب سخت تر از قبل شده و شهروندان را با اما و اگرهای مختلفی مواجه کرده است. اما وزیر ارتباطات به تازگی در پاسخ به این سوال ایسنا که مدتی است که مسوولان شرکت‌های ارائه دهنده اینترنت از عدم توانمندی برای ارائه‌ی خدمات در مناطق مختلف شهر تهران خبر می‌دهند، متذکر شد: مشکل این بخش نیز به بحث این شرکت‌ها با مخابرات برمی‌گردد که به دنبال آن هستیم این مسائل حل شود، چرا که برای فعالیت این شرکت‌ها لازم است آنها از داکت‌ها و کابل مسی استفاده کنند.  	