 		
سرعت پایین اینترنت در ایران موضوع تازه‌ای نیست اما همین مشکل مدت‌های 
مدیدی است که به اصطلاح کفر میلیون‌ها کاربر ایرانی را در سراسر کشور 
درآورده است. هر بار که صحبت از مشکلات اینترنت می‌شود از کارشناس، 
نماینده، مدیر دولتی و مسئولان مخابرات چاره کار را در «دولت الکترونیک» و 
«شبکه ملی اطلاعات» می‌دانند اما آیا بودجه 5700 میلیارد تومانی وزارت 
ارتباطات و فناوری اطلاعات در سال 1394 کفاف عینیت‌بخشی به این آرزوی چند 
ساله ایرانیان را می‌کند؟


به اعتقاد وزیر اسبق وزارت ارتباطات و فناوری اطلاعات تحقق دولت الکترونیک 
در گرو تعامل مدیران وزارت ارتباطات و دستگاه‌های خدمات دهنده است در این 
صورت می‌توان چهار ماهه شاهد حل بخش اعظمی از مشکلات نظام ارتباطی و 
مخابراتی کشور بود اما به نظر می‌رسد این حوزه علاوه بر نیازهای سخت‌افزاری
 و نرم‌افزاری با معضل بزرگ‌تری به نام عدم همفکری و همدلی مدیران روبرو 
است.


ایسنا آخرین وضعیت پروژه دولت الکترونیک و شبکه
 ملی اطلاعات را با محمد سلیمانی، وزیر اسبق ارتباطات و فناوری اطلاعات 
مورد بررسی کارشناسی قرار داده است. 


در این گفت‌وگو مباحثی در خصوص تعرفه تلفن ثابت و چالش‌های موجود، سرنوشت 
نسل سوم و چهارم خدمات مخابراتی، علل کاهش سرعت اینترنت و تاثیر فیلترینگ 
غیرهوشمند بر آن، دلایل رونق وایمکس، پرده‌برداری از فقدان دانش لازم برای 
اجرای شبکه ملی اطلاعات، برخوردهای سیاسی با فیلترینگ هوشمند و معرفی مسئول
 اصلی کاهش شدید سرعت تلگرام و وایبر مورد کالبد شکافی قرار گرفته است.


محمد سلیمانی در گفت‌وگوی تفصیلی با خبرنگار ایسنا با تشریح ضرورت‌ها و 
الزامات دولت الکترونیک و تأثیر تعدد مراجع تصمیم گیرنده در حوزه مخابرات و
 اینترنت، گفت: ارتباطات و فناوری اطلاعات به دلیل به وجود آوردن تسهیلات 
در همه بخش‌های اقتصادی، اجتماعی، فرهنگی، بروکراسی اداری، ذخیره اطلاعات و
 تاریخ بشری نقش بسیار حیاتی در توسعه کشور دارد.


اجازه ادغام وزارت ارتباطات را به دولت قبل ندادیم



وی افزود: به همین دلیل وقتی دولت قبل در سال 1391 تصمیم به ادغام وزارت 
ارتباطات و فناوری اطلاعات در وزارت راه و شهرسازی داشت، بنده با همکاری 
سایر نمایندگان اجازه اجرایی شدن این تصمیم را ندادیم. در سال 1392 نیز 
قانونی را به تصویب رساندیم مبنی بر اینکه تمام درآمدهای این بخش در اختیار
 وزرات ارتباطات قرار گیرد تا بلکه درآمدهای این بخش صرف توسعه همین حوزه 
شود.





وی ادامه داد: حوزه ارتباطات و فناوری اطلاعات جزو معدود حوزه‌هایی است که 
به دلیل نیاز مستمر و رو به رشد مردم بیش از 100 درصد درآمدهای پیش‌بینی 
شده را محقق کرده است. کمتر خانواده شهری و روستایی یافت می‌شود که علاوه 
بر خطوط تلفن یک یا دو خط سیم‌کارت نداشته باشد. درآمد وزارت ارتباطات و 
فناوری اطلاعات در سال 1394 بالغ بر 5700 میلیارد تومان پیش‌بینی شده است. 
28.5 درصد درآمدی ایرانسل و همراه اول به حساب خزانه واریز شده و از سال 
1393 در اختیار وزیر ارتباطات قرار دارد.


درآمد 5700 میلیارد تومانی وزارت ارتباطات در سال جاری


وی درآمد وزارت ارتباطات و فناوری اطلاعات را بسترساز توسعه جهشی بخش 
ارتباطات و فناوری اطلاعات کشور دانست و افزود: با درآمد 5700 میلیارد 
تومانی این وزارتخانه در سال 94 می‌توان بخش‌های ارتباطات، مخابرات و 
فناوری اطلاعات کشور را دگرگون کرد.


وزیر اسبق ارتباطات و فناوری اطلاعات با یادآوری درآمد 150 میلیارد تومانی 
واریزی مخابرات به خزانه کشور در دوره تصدی‌گریش در این وزارتخانه در سال 
1384،‌ گفت: 7 میلیون سیم‌کارت در اختیار مردم در ابتدای مسئولیت بنده در 
وزارت ارتباطات و فناوری اطلاعات را پس از بررسی‌های دقیق، امکان سنجی،‌ 
سرمایه‌ گذاری و فراهم کردن زیرساخت‌ها با علم به عطش بازار مصرف هم در 
حوزه تلفن ثابت و هم در حوزه تلفن همراه توسعه دادیم.


فقدان زیرساخت‌های سخت‌افزاری در برخی شهرها مانع وصول درآمدهای ‌شهرداری‌ها و دولت



نماینده مردم تهران بزرگترین مصرف کننده خدمات مخابرات و فناوری اطلاعات را
 دستگاه‌های اجرایی، خدماتی و قضایی دانست و افزود: به دلیل نبود 
زیرساخت‌های سخت‌افزاری در برخی شهرها، ‌شهرداری‌ها و دستگاه‌های اجرایی از
 جذب درآمد به دلیل ناتوانی در وصول صرف‌نظر می‌کنند و این به ضرر دولت 
است. قطعاً با توسعه فناوری اطلاعات و نصب دستگاه‌های و تجهیزات مورد نیاز 
مثلاً در بخش حمل و نقل شهری و اتوبوس‌رانی می‌توان درآمدهای دولت و 
شهرداری‌ها را افزایش داد. دستگاههای اجرائی باید بتوانند به راحتی در ازای
 ارائه خدمات، هزینه دریافت کنند.





با توسعه فناوری اطلاعات در بانک‌ها برداشت میلیاردها تومان پول از جیب مردم متوقف می‌شود



وی افزود: با وجود توسعه فناوری اطلاعات در نظام بانکی همچنان مشاهده 
می‌شود که در بیش از 22 هزار شعبه بانکی باز مردم برای انجام امور بانکی 
مجبور به قرار گرفتن در صف هستند از آن گذشته یکی از دلایل افزایش سود 
تسهیلات بانکی، تعداد زیاد شعب بانکی است. در حالی که با توسعه فناوری 
اطلاعات در نظام بانکی از میلیاردها تومان هزینه سرباری در این نظام 
صرفه‌جویی می‌شود.


دولت الکترونیک در گرو تعامل مدیران وزارت ارتباطات و دستگاه‌های خدمات دهنده است


سلیمانی گسترش فناوری اطلاعات در نظام بانکی، گمرکی و بیمه‌ای را موجب 
شفاف‌سازی اطلاعات و کنترل مفاسد اقتصادی دانست و افزود: زیرساخت‌های دولت 
الکترونیک باید توسط وزارت ارتباطات و فناوری اطلاعات فراهم شود و سایر 
دستگاه‌ها به خدمات‌دهی با کیفیت بپردازند. نباید فراموش کرد در حوزه 
فناوری اطلاعات به پیشرفت‌های خوبی رسیده‌ایم اما جای کار زیادی همچنان 
وجود دارد که با دستور دادن قابل حل نیست. باید با همدلی و همزبانی مدیران 
وزارت ارتباطات و فناوری اطلاعات و دستگاه‌های خدمات دهنده بستر کیفی‌سازی و
 توسعه دولت الکترونیک به وجود آید.


دولت الکترونیک ظرف 4 ماه قابل پیاده‌سازی اگر...



وی با بیان این که وزیر ارتباطات به جای برخورد دستوری یا گلایه از سایر
 دستگاه‌ها، مدیران همه دستگاه‌های اجرایی را به همراهی و مشارکت اجرایی در
 تحقق دولت الکترونیک دعوت کند، گفت: وزیر در جلسات مشترک با مدیران 
دستگاه‌ های خدماتی مثل شهرداری‌ها، دارایی، بیمه، گمرک و بانک‌ها به 
ارزیابی وضعیت توسعه فناوری اطلاعات در این دستگاه‌ها بپردازد و با بودجه 
بسیار خوبی که در اختیار دارد نقاط ضعف آنها را شناسایی و با همکاری و کمک 
خود بستر رفع نیاز دستگاه‌ها فراهم کند. در این صورت موفق به پیاده‌سازی 
دولت الکترونیک ظرف چهار ماه می‌شود.






معضل بزرگ عدم همفکری و همدلی مدیریتی است



سلیمانی پروژه کارت سوخت و حساب یارانه‌ای خانواده‌ها را از موفق‌ترین 
پروژه‌های توسعه فناوری اطلاعات دانست و افزود: تحقق فراگیر دولت الکترونیک
 در گرو حضور جدی‌تر وزارت ارتباطات و فراخوان کردن دستگاه‌های خدمات دهنده
 برای همفکری جهت رفع موانع و حرکت سریع‌تر در ارائه خدمات تحت وب است. 
مشکلات و نیازهای این دستگاه‌ها، سطح پایین است ولی به دلیل عدم همفکری و 
همدلی مدیریتی به معضل غیرقابل حل مبدل شده است.


 نگران درگیری وزارت ارتباطات و شرکت مخابرات هستم



این عضو کمیسیون صنایع و معادن مجلس سرمایه‌گذاری وزارت ارتباطات و فناوری 
اطلاعات و مخابرات‌ در این حوزه را به سرعت قابل برگشت دانست و افزود: نگران
 درگیری وزارت ارتباطات و شرکت مخابرات هستم. نفس درگیری این دو دستگاه 
مسئول، خطرناک است. در رسانه‌ها علیه یکدیگر موضع‌گیری می‌کنند، گروکشی 
می‌کنند و لجبازی می‌کنند. این اتفاقات موجب توقف توسعه و منفی شدن شیب 
توسعه مخابرات شده است.



 اخباری دال بر توقف تحویل تلفن ثابت در شیراز دارم



وی افزود: ارتباطات و فناوری اطلاعات امری پیش‌رو است که باید همچون 
فرمانده در خط مقدم حرکت کند و سایر نیروها و توان‌ها را با خود همراه کند 
اما متأسفانه خبرهایی دال بر توقف تحویل تلفن ثابت در شهرهایی نظیر شیراز 
می رسد. این اتفاق به معنای شکل‌گیری بازار سیاه و عقب افتادگی توسعه در 
دستگاه‌های خدمات دهنده است.


به گفته سلیمانی، پروانه ایرانسل،‌ شرکت مخابرات و همراه اول اجازه فعالیت 
این شرکت‌ها در مناطق محروم و توسعه نیافته را نمی‌دهد، چون این وظیفه 
حاکمیتی است و مشهور به خدمات اجباری دولت است.


عدم سرمایه‌گذاری بودجه 500 میلیارد تومانی وزارت ارتباطات در مناطق محروم 



وزیر اسبق ارتباطات و فناوری اطلاعات یادآور شد: در سال گذشته 430 میلیارد 
تومان و در سال جاری بالغ بر 500 میلیارد تومان بودجه برای سرمایه‌گذاری 
وزارت ارتباطات و فناوری اطلاعات در مناطق محروم در اختیار این وزارتخانه 
قرار گرفته اما هزینه نشده است. مطمئنم اگر درگیری وزارت ارتباطات و شرکت 
مخابرات ایران 9 ماه طول بکشد شرکت مخابرات ورشکسته می‌شود و نارضایتی از 
دولت به دلیل تأمین نشدن نیاز مردم به تلفن ثابت و خدمات اینترنتی افزایش 
می‌یابد.


اختلافات وزارت ارتباطات و شرکت مخابرات نباید موجب قفل شدن امور شود


وی هشدار داد: اختلافات وزارت ارتباطات و شرکت مخابرات در جای خود باید پشت
 میز مذاکره حل و فصل شود اما نباید موجب توقف و قفل شدن امور کشور شود.


متوجه نارضایتی مردم ناشی از اعلام خبر افزایش پهنای باند کشور در دوره مسئولیتم شدم



وزیر اسبق ارتباطات و فناوری اطلاعات با یادآوری تجربه‌ای ناموفق از دوره 
مسئولیتش در این وزارتخانه گفت: در اواسط دوره مسئولیتم متوجه شدم اعلام
 برخی آمارها مثل افزایش پهنای باند کشور دردی از کاربران اینترنت را دوا 
نمی‌کند چون هیچ تأثیری در سرعت خدمات دریافتی کاربر نهایی ندارد. وقتی 
سرعت اینترنت کاربر نهایی قبل و بعد از اعلام این جنس اخبار تغییری 
نمی‌کند، خبر افزایش غیر از نارضایتی حاصل دیگری نخواهد داشت. چه خوب است 
مدیران بدانند مشکل مردم با دادن آمار و افتتاح‌ها قابل حل نیست باید فکری 
اساسی برای رفع مشکلات کاربر نهایی کرد.





مدیران دیگر از نسل سوم و چهارم خدمات مخابراتی صحبت نمی‌کنند



وی در بخش دیگری از گفت‌وگو با ایسنا،‌ خواستار حل مشکلات کاربران نهایی شد
 و افزود: بحث نسل سوم و چهارم خدمات مخابرات مدتی در جامعه سر و صدا کرد 
اما معلوم نیست به چه سرنوشتی دچار شد؟ آیا دولت الکترونیک به سمت نسل سوم و
 چهارم حرکت کرد؟ مدتی است هیچ مدیری در این ‌باره سخن نمی‌گوید.





مشکل مخابرات و وزارتخانه معطوف مباحث مدیریتی و مخالفت با تعرفه تلفن ثابت است






سلیمانی جامعه را مشتاق دریافت خدمات روی نسل سوم و چهارم تلفن همراه دانست
 و افزود: مشکل وزارت ارتباطات و فناوری اطلاعات و شرکت مخابرات تأکید بر 
ارائه خدمات روی نسل سوم و چهارم نیست که اگر این بود خیلی خوب بود. اختلاف
 این دو دستگاه معطوف مباحث مدیریتی و انتصابها و پروژه‌های اجرا شده و 
مخالفت با تعرفه تلفن ثابت است.





 شرکت‌های مخابرات استانی صدرصد زیان‌ده هستند


وی با تشریح فرآیند افزایش تعرفه‌های دولتی در مجلس، گفت: در دوره بنده به 
شدت در پی افزایش تعرفه تلفن ثابت بودم چون اکثر شرکت‌های مخابرات استانی 
زیان‌ده بودند. تعرفه‌های دولتی باید در مجلس به تصویب می رسید که به دلیل 
مخالفت نمایندگان تقریباً غیرممکن بود. تعرفه تلفن ثابت بیش از 12 سال است 
افزایش نیافته اما سایر کالاها و خدمات افزایش چند برابری داشته است.


سلیمانی افزود:‌ در دوره مسئولیتی بنده درآمد تلفن ثابت در 5 استان سودده، 5
 استان سر به سر و 20 استان زیان‌ده بود و اکنون در این بخش شرکت‌های 
مخابرات استانی صدرصد زیان‌ده هستند. در خوشبینانه ترین حالت فقط شرکت 
مخابرات شهر تهران به دلیل دارا بودن چند میلیون نفر جمعیت متراکم شده 
سودده است.


پس از 12 سال افزایش 15 درصدی تعرفه تلفن ثابت معقول است



وزیر اسبق ارتباطات و فناوری اطلاعات افزایش 15 درصدی تعرفه تلفن ثابت را 
پیشنهادی معقول دانست و افزود: به دلیل خصوصی بودن شرکت مخابرات باید اجازه
 افزایش حداقل 15 درصدی تعرفه‌ها داده شود اما وزارتخانه با لجبازی‌های 
غیرمنطقی اجازه نمی‌دهد.





سازمان تنظیم مقررات واگذاری ای‌دی‌اس‌ال توسط مخابرات را منع کرده است



نماینده مردم تهران با اشاره به وضعیت فروش ای‌دی‌اس‌ال در شرکت مخابرات 
ایران و نارضایتی کاربران اینترنت، گفت: سازمان تنظیم مقررات واگذاری 
ای‌دی‌اس‌ال توسط مخابرات را منع کرده است چرا که معتقد است این خدمات باید
 توسط پپ‌ها داده شود اما 10-11 پپی که مجوز فعالیت دارند از نظر سرمایه 
مالی ضعیف هستند. این شرکت‌ها تنها قادرند در مناطق شمالی شهر و مناطق 
پرمشتری خدمات مناسب دهند و توان سرمایه‌گذاری در سایر مناطق و شهرها را هم
 ندارند چون بازگشت سرمایه حداقل 3-4 سال طول می‌کشد.


عدم سرمایه‌گذاری دلیل کاهش شدید کیفیت اینترنت در تهران



به گفته این عضو کمیسیون صنایع و معادن مجلس علاوه بر محدودیت‌های اعمال 
شده نسبت به شرکت مخابرات ایران ضعف عملکردی و مدیریتی مسئولان این شرکت را
 مزید بر علت دانست و افزود: بخشی از دلایل کاهش شدید کیفیت خدمات اینترنتی
 سرمایه‌گذاری نکردن شرکت مخابرات در بخش ای‌دی‌اس‌ال است. برای ایجاد یک 
خط ای‌دی‌اس‌ال حداقل نیازمند 200-300 هزار تومان سرمایه‌ گذاری است. بیش 
از 30 هزار نفر پرسنل شرکت مخابرات ایران از یک سو و زیاد‌ده بودن تلفن 
ثابت از سوی دیگر و همچنین هزاران نفر کارگزار مخابراتی رمق سرمایه‌گذاری 
در این بخش را به شدت کاهش داده است.


اگر وزیر بودم حتی به قیمت کاهش کوتاه مدت حقوق پرسنل سرعت اینترنت را افزایش می‌دادم



وی افزود: البته اگر بنده تصمیم‌گیرنده بودم به دلیل اطمینان از بازگشت 
کوتاه مدت سرمایه گذاری‌ها حتی به قیمت کاهش کوتاه مدت حقوق پرسنل و 
صرفه‌جویی در سایر هزینه‌های مخابرات این کار را انجام می‌دادم اما به نظر 
می‌رسد مدیران شرکت مخابرات حوصله ریسک و سر و کله زدن با افراد را ندارند و
 ساده‌ترین راه را انتخاب کرده‌اند و فقط بلدند پاداش‌های کلان به مدیران 
خود بدهند.


ضعف مخابرات موجب رونق وایمکس شد



سلیمانی ضعف مخابرات در توسعه ای‌دی اس ‌ال را موجب رونق وایمکس دانست و 
افزود: اگر مخابرات چهار سال قبل ای‌دی‌اس‌ال را توسعه داده بود بیشتر سهم 
بازار را از آن خود کرده بود ولی به دلیل انجام ندادن این مهم، بازار در 
اختیار وایمکس قرار گرفته است.





وزارت ارتباطات حرف آخر را در حل مشکلات ارتباطات و فناوری اطلاعات می‌زند


این عضو کمیسیون صنایع و معادن مجلس خواستار پایان دادن به اختلافات شرکت 
مخابرات ایران و وزارت ارتباطات شد و افزود: در یک کار اقتصادی اگر طرفین 
سود نبرند، معامله‌ای شکل نمی‌گیرد. وزارت ارتباطات موانع سرمایه‌گذاری در 
ای‌دی‌اس‌ال و افزایش تعرفه تلفن ثابت را پشت میز مذاکره حل کند.





فیلترینگ باید از کانال امنیتی و سیاسی خارج شود


وزیر اسبق ارتباطات و فناوری اطلاعات در بخش دیگری از گفت‌وگو با ایسنا با 
اشاره به موانع ایجاد شده در حوزه فیلترینگ، گفت: فیلترینگ باید از کانال 
امنیتی و سیاسی خارج و در کانال فنی و کارشناسی مورد تجزیه و تحلیل قرار 
بگیرد. اگر برای خوشامد مردم وعده فیلتر نکردن داده شود یا به بهانه مسائل 
امنیتی بر طبل فیلترینگ کوبیده شود، راه به جایی نمی‌برد. چاره اساسی حل 
مشکل فیلترینگ راه‌اندازی شبکه ملی اطلاعات است. بررسی‌های کارشناسی این 
کار در سال 1387 انجام گرفت ولی به دلیل فضاسازی‌ها، گرفتار سیاست زدگی شد.
 راهی جز حرکت در مسیر شبکه ملی اطلاعات نیست. طرح آزمایشی این شبکه در یک 
استان به اجرا گذاشته شود تا نقاط ضعف و قوت آن شناسایی شود بعد از آن 
کم‌کم شبکه به سراسر کشور تعمیم داده شود.





محدودیت سرعت دسترسی به اطلاعات و محدودیت پهنای باند در شبکه ملی اطلاعات رفع شود



وی افزود: باید در قالب شبکه ملی اطلاعات محدودیت سرعت دسترسی به اطلاعات و
 محدودیت پهنای باند رفع شود. کاهش هزینه کاربران از ویژگی‌های برجسته این 
شبکه است. با کاهش هزینه‌ها در قالب شبکه ملی اطلاعات تعداد مشتریان به شدت
 افزایش می‌یابد که موجب افزایش درآمدهای وزارت ارتباطات و فناوری اطلاعات 
می‌شود.





برخی مدیران وزارت ارتباطات اعتقادی به شبکه ملی اطلاعات ندارند



سلیمانی با تشریح دلایل عدم پیشرفت پروژه شبکه ملی اطلاعات، گفت: بخشی از 
مدیران حاضر در وزارت ارتباطات اعتقادی به این پروژه ندارند. علاوه بر آن 
دانش و نیروی انسانی نیز مزید بر علت شده است. در بخش بودجه، 1200 میلیارد 
تومان در قانون بودجه سال 1393 به این پروژه اختصاص یافت که صرف فیبر نوری 
شد در حالی که اولویت در این پروژه، فیبر نوری نیست یا صرف نوسازی تجهیزات 
سوئیچ‌های مخابراتی یا خرید پهنای باند می‌شود.


1200 میلیارد تومان بودجه پروژه شبکه ملی اطلاعات است اما...



به گفته وزیر اسبق ارتباطات و فناوری اطلاعات، اگر پروژه شبکه ملی اطلاعات 
هم در دستور کار نبود، این اقدامات باید انجام می‌گرفت بنابراین این 
هزینه‌ها نباید از محل 1200 میلیارد تومان انجام می‌شد.


نماینده مردم تهران هشدار داد: این بودجه باید صرف شبکه ملی اطلاعات شود اما در حال حاضر صرف امور اولویت‌دار نمی‌شود.


فقدان دانش لازم برای اجرای شبکه ملی اطلاعات توسط مدیران وزارتخانه مخفی می‌شود



عضو کمیسیون صنایع و معدن مجلس خواستار ارائه برنامه روشن و شفاف وزارت 
ارتباطات و فناوری اطلاعات در این خصوص شد و افزود: حقیقت این است که به 
نظر می رسد دانش لازم برای انجام شبکه ملی اطلاعات را نداریم. البته این 
مسأله مخفی می‌شود و روی‌شان هم نمی‌شود حقیقت را بگویند. دانش موجود نیز 
دانشی جزیره‌ای است که پاسخگوی این پروژه بزرگ نیست. وزارت ارتباطات باید 
مسئولانه در این خصوص اعلام نظر کند.


به گفته سلیمانی دانشگاه‌ها و بخش خصوصی کشور در حوزه نرم‌افزار و برنامه‌نویسی و فناوری اطلاعات ضعیف هستند.





فیلترینگ غیرهوشمند موجب افت بسیار شدید سرعت اینترنت



مدیران شجاعانه این مسئله را اعلام کنند



وی افزود: بخش خصوصی کار واردات و ارائه خدمت را انجام می‌دهد ولی 
تولیدکننده مثلاً نرم‌افزار فیلترینگ هوشمند، با کیفیت نیست. فیلترینگ 
موجود موجب افت بسیار شدید سرعت اینترنت شده است. مدیران تعارفات را کنار 
بگذارند و به مردم اعلام کنند یکی از دلایل اصلی افت سرعت اینترنت در کشور،
 فیلترینگ غیرهوشمندی است که توسط آنها به اجرا درآمده است.





سهام‌دار عمده شرکت مخابرات مسئول برقراری امنیت شبکه مجازی نیست



وزیر اسبق ارتباطات و فناوری اطلاعات سهام‌دار عمده شرکت مخابرات را مسئول 
اصلی برقراری امنیت شبکه مجازی ندانست و افزود: وزارت ارتباطات و فناوری 
اطلاعات باید به مسائل امنیتی و اطلاعاتی شبکه ملی اطلاعات توجه ویژه داشته
 باشد و خود امنیت آن را تأمین می‌کند اما متأسفانه به دلیل فقدان دانش و 
فناور‌ی‌های لازم از عهده این کار برنمی‌آید.





نرم‌افزار فیلترینگ هوشمند باید وارد شود



سلیمانی متذکر شد: از سوی دیگر به دلیل برخی جوسازی‌هایی که در مجلس یا 
سایر بخش‌های کشور می‌شود، کسی حاضر به وارد کردن نرم‌افزارهای فیلترینگ 
هوشمند هم نیست. پول انجام این کار را دارند ولی به دلیل ترس از متهم شدن 
به فروش کشور، این کار را انجام نمی‌دهند.


عضو کمیسیون صنایع و معادن مجلس پیشنهاد داد:‌ وزیر ارتباطات و فناوری 
اطلاعات باید شجاعت به خرج دهد و ابتدا اعضای دولت را در این خصوص قانع کند
 و بعد قوه قضائیه و مجلس را با خود همراه کند. در اینصورت هیچ مسئول دیگری
 نمی‌تواند مانع تراشی و جوسازی کند. با همدلی و همراهی می‌توان فیلترینگ 
هوشمند مقتدر را وارد کشور کرد.





برخورد سیاسی با فیلترینگ اینترنت به ضرر کشور است



نماینده مردم تهران تداوم برخوردهای سیاسی با فیلترینگ اینترنت را به ضرر 
کشور دانست و افزود: هر مسئولی که بگوید فیلترینگ نیاز نیست، دروغ گفته است
 و کار سیاسی می‌کند. مگر کسی می‌تواند اینترنت را بخواهد اما برای امنیت 
کشور و جامعه فکری نکند. به جای این قبیل سخنان باید سرعت،‌ پهنای باند، 
اینترنت، فیلترینگ و امنیت را به طور همزمان دنبال کرد. باید برای دستیابی 
به همه این اهداف راه‌حل داد و پای آن ایستاد.


به گفته وی، شرکت مخابرات و سهام‌دار اصلی این شرکت مجاز به اعمال هیچ نوع فیلتری خارج از مصوبات دولت نیست.


وزیر اسبق ارتباطات و فناوری اطلاعات حل چالش فیلترینگ را هم در قالب شبکه 
ملی اطلاعات و هم در قالب پروژه‌ای مستقل قابل حل دانست مشروط به آنکه 
مدیران وزارت ارتباطات و فناوری اطلاعات مسئولانه و شجاعانه پای کار 
بایستند.


 ISP ها مسئول افت شدید سرعت تلگرام و وایبر نیستند



سلیمانی اشتراک گذاری پهنای باند توسط ISP ها را از دیگر دلایل کنونی کندی 
سرعت اینترنت در کشور دانست و افزود: از زمان وزارت بنده، سازمان فناوری 
اطلاعات ابزار اندازه‌گیری سرعت اینترنت خریداری شده از ISP را روی سایت 
خود قرار داده است. کاربران با استفاده از این ابزار می‌توانند تخلفات ISP 
را شناسایی و از آنان شکایت کنند. البته سازمان تنظیم مقررات باید روشهای 
جدید برای نظارت و اعمال قانون ارائه دهد. روشهای سنتی پاسخگو نیست.


این عضو کیسیون صنایع و معادن مجلس در پیشنهاد دیگری خواستار مستقر کردن 
ابزار و تجهیزاتی برای ردیابی تخلفات اشتراک گذاری اینترنت در ISP ها توسط 
دستگاه‌های مسئول شد.


نماینده مردم تهران مسئول افت شدید سرعت تلگرام و وایبر را نه ISP ها بلکه فیلترینگ یا منشأ خارجی دانست.
 		 	