 		اعلام نقاط بحرانی کشور از منظر سرویس دهی خدمات اینترنتی، تغییر تعرفه‌های اینترنت، پاسخ‌گویی به منتقدان انحصار واردات پهنای باند و ارائه توضیح درباره آخرین وضعیت بدهی مخابرات به شرکت زیرساخت از جمله موضوعاتی است که معاون وزیر ارتباطات به پاسخگویی درباره آنها پرداخت.به گزارش ایسنا، محمدجواد جهرمی آذری در نشست خبری که روز سه‌شنبه برگزار شد از بحث شفاف‌سازی وضعیت اپراتورها یاد کرد و گفت: مدتی است پیگیر آن هستیم که ظرفیت مربوط به اپراتورهای مختلف در استان‌های متعدد را به‌طور شفاف اعلام کنیم. البته به زعم اپراتورها تعداد مشترکان آنها جزو اطلاعات محرمانه‌ به شمار می‌رود. ما نیز مقیدیم این اطلاعات را حفاظت کنیم، اما متاسفانه گاهی از این موضوع سوء‌استفاده‌هایی می‌شود و در برخی استان‌ها اپراتور بدون ظرفیت‌سازی لازم، بیش از ظرفیت ایجاد شده مشترک جذب می‌شود.چهار تا پنج نقطه بحرانی کشور از منظر اینترنتمعاون وزیر ارتباطات و فناوری اطلاعات ادامه داد: این موضوع در نهایت موجب می‌شود مشترکان دچار مشکلاتی شده و وزارت ارتباطات را در نداشتن شرایط مناسب دخیل بدانند. حال یک راه‌حل برای تحریک شرکت‌ها به ارائه‌ی خدمات مناسب رعایت بحث شفاف‌سازی است. ما می‌توانیم اطلاعات ظرفیتی آنها را نزد خود نگه داشته اما در استان‌های مختلف اعلام کنیم که وضعیت شرکت‌ها از چه قرار است و در کدام شهرها مشترکان کدام شرکت‌ها به حد اشباع رسیده‌اند.وی یادآور شد: اکنون برای اجرای این مهم پیگیری‌های لازم را از سوی سازمان تنظیم مقررات ارتباطات در دستور کار قرار داده‌ایم و حتی خود شرکت ارتباطات زیرساخت در این حوزه به‌طور شفاف عمل خواهد کرد.مدیر عامل شرکت ارتباطات زیرساخت همچنین متذکر شد: قطعا شفافیت و آمار به بهبود کیفیت کمک بسزایی خواهد کرد. البته حتی در شرکت زیرساخت هم برخی همکاران ما اصرار کردند که این اطلاعات منتشر نشود، اما همین حالا هم می‌دانیم در چهار یا پنج نقطه کشور در حالت بحرانی قرار داریم که قرار است این موارد را اعلام کنیم.جهرمی آذری در عین حال عنوان کرد: به هر صورت در لایه دسترسی برای مشترکان امکان انتخاب شرکت‌های متعددی وجود دارد و علاوه بر اپراتورهای ثابت، اپراتورهای تلفن همراه نیز حضور دارند که اکنون به ارائه‌ی خدمات پهن‌باند پرداخته و در شهرهای مختلف خدمات آنها قابل دسترسی است. به همین دلیل مشترکان استان‌های مختلف در صورتی که از اطلاعات کافی برخوردار باشند، می‌توانند انتخاب بهتری برای دریافت خدمات داشته باشند.وی همچنین بیان کرد: در بسیاری از موارد ارائه‌کنندگان اینترنت ثابت وقتی تعداد قطعی‌هایشان زیاد می شود، مساله را به گردن شرکت ارتباطات زیرساخت می‌اندازند، اما به این ترتیب دیگر چنین امکانی وجود نخواهد داشت.پرداخت خسارت به مشترکان اینترنت از حرف تا عملمدیر عامل شرکت ارتباطات زیرساخت در بخش دیگری از صحبت‌های خود به موضوع پرداخت SLA اشاره کرد و گفت: این موضوع یکی از مطالبات مردم و رسانه‌ها بوده و گاه شرکت‌ها اینگونه اعلام می‌کردند که مگر شرکت ارتباطات زیرساخت به ما خسارت می‌دهد که ما این هزینه را به مشترکان پرداخت کنیم؟وی ادامه داد: اکنون این موضوع با جدیت بیشتری دنبال می‌شود و مدارک آن نیز تحویل سازمان تنظیم مقررات ارتباطات داده شده تا بررسی شود در این حوزه شرایط از چه قرار است.جهرمی آذری ادامه داد: البته ما نیز قبول داریم این نوع شفاف‌سازی‌ها حتی برای خود شرکت ارتباطات زیرساخت نوعی فشار است اما اگر این کار دنبال نشود، شبکه SLA قادر به کار نخواهد بود و ما چاره‌ای نداریم به غیر از آنکه این کار را انجام دهیم.قبول داریم قیمت‌ ما با قیمت‌های جهانی فاصله داردمدیر عامل شرکت ارتباطات زیرساخت همچنین متذکر شد: طبق قانون برای شرکت زیرساخت انحصاری در نظر گرفته شده که در عین حال این انحصار می‌تواند نقطه ضعف و قوت این شرکت باشد. تاکنون در موارد متعدد انتقاداتی نسبت به شرکت ارتباطات زیرساخت وارد می‌شد که ما براین باوریم قیمت در این حوزه به طور مستقیم به اندازه بازار بستگی دارد و هرچه اندازه بازار ما بزرگ‌تر باشد، تعرفه‌های ما کمتر خواهد شد.معاون وزیر ارتباطات ادامه داد: اکنون ما در تغییرات جدید ۸۴ درصد قیمت انتقال و ۴۲ درصد قیمت اینترنت را کاهش داده‌ایم. این اتفاق در حالی رخ داده که به این واسطه ۶۳۰ میلیارد تومان از از درآمدهای ما کاسته خواهد شد، در حالی که درآمدهای پیش‌بینی شده برای این شرکت ۱۸۰۰ میلیارد تومان در سال بوده و هزینه‌های ما بالغ بر ۱۵۰۰ میلیارد تومان در سال است. اکنون ما تلاش می کنیم درآمدهایی که در این بخش کاسته شده را به شیوه‌های مختلفی مانند ایجاد ترانزیت بین الملل جبران کنیم.وی اظهار کرد: اگر شرکت زیرساخت خوب کار کند، می‌تواند یک افزونه برای کشور باشد، اما در غیر این صورت می‌تواند موجب ضرر دیدن کشور شود. اکنون در تمام دنیا اپراتورها و شرکت‌ها به سمت شیرینگ (اشتراک گذاری) در حال حرکت هستند و از سایت و فرکانس گرفته تا سایر بخش‌ها بحث شیرینگ رعایت می‌شود.مدیرعامل شرکت زیرساخت در ادامه با اشاره به هزینه‌هایی که صرف ایجاد زیرساخت‌های ارتباطی می‌شود گفت: در ایران هزینه‌های بسیار بالایی که مربوط به ایجاد شبکه فیبر نوری است را دولت متقبل شده تا کاربران و شرکت‌ها از امکانات به راحتی استفاده کنند، حال شبکه زیرساخت در شرایطی از این زیرساخت‌های ایجاد شده سود می برد که که خدمات خوبی توسط شرکت ها ارائه شود.تاثیر شبکه ملی اطلاعات در نزدیک شدن قیمت اینترنت به قیمت جهانیجهرمی در ادامه عنوان کرد: اگر شرکت ارتباطات زیرساخت به سمتی برود که فعالیت‌های آن سودده باشد، سرمایه کشور افزایش خواهد یافت. به عبارت دیگر انحصار در اختیار این شرکت باید موجب شود کیفیت و قیمت شرایط مطلوبی به دست آورند و در غیر این صورت انحصار مذکور نامطلوب خواهد بود. ما نیز طی چند ماه گذشته تلاش‌های متعددی کرده‌ایم و حتی اپراتورها نیز از این اقدامات رضایت داشته و قیمت‌ها را کاهش داده ایم. البته همچنان قبول داریم قیمت‌ های ما با قیمت‌های جهانی فاصله دارد.وی ادامه داد: همانطور که اشاره شد سایز بازار در این حوزه تأثیری جدی دارد و سرمایه‌گذاری نیز دارای اهمیت بسیار است. در این حوزه فرمول‌های پیچیده‌ای وجود دارد و واقعیت آن است که اگر شبکه ملی اطلاعات راه‌اندازی نشود، باید انتظار داشت قیمت‌ها در همین حد فعلی بماند. اکنون راه‌اندازی این شبکه و اندازه بازار قطعاً به ما کمک خواهد کرد که قیمت‌هایمان به قیمت‌های جهانی نزدیک‌تر شود.جهرمی در ادامه خطاب به منتقدان انحصار واردات پهنای باند متذکر شد: عده‌ای به طور دائم به حاکمیت تهاجم می‌کنند که چرا انحصار در دست دارد؟ اما این انحصار زمانی بد است که بدسلیقه باشیم و خدمات را با کیفیت پایین و قیمت بالا عرضه کنیم.وی ادامه داد: سال گذشته تنها ۲۰۰۰ میلیارد تومان برای فیبر نوری در ایران سرمایه‌گذاری شده است. این در حالی است که هر سه اپراتور تلفن همراه با یکدیگر ۵۰۰۰ میلیارد تومان بابت توسعه ۳g سرمایه‌گذاری کرده‌اند. به عبارت دیگر میزان سرمایه‌گذاری‌های صورت گرفته رقم بالایی است.مدیرعامل شرکت زیرساخت همچنین به قیمت‌های جهانی اینترنت اشاره کرد و گفت: قیمت اینترنت در اروپا و سایر کشورها موضوعی نیست که ما بخواهیم آن را پنهان کنیم، اما همین قیمت در ترکیه و امارات به یکباره بین ۳ تا ۱۰ برابر افزایش پیدا می‌کند و ممکن است ما اگر بخواهیم به طور مستقیم از فرانکفورت سرویس بگیریم، هزینه آن به مراتب پایین‌تر از امارات باشد. دلیل این موضوع آن است که بازار امارات بازار کوچکی است که در آن روی گیگابیت کار می‌شود، در حالی که در فرانکفورت بازار روی ترابیت است و قطعاً میان این دو تفاوت‌ قیمت بسیار خواهد بود.کاهش ۷۰ رتبه ای ایران در جدول‌های بین المللیمعاون وزیر ارتباطات همچنین متذکر شد: در حال حاضر شرکت ارتباطات زیرساخت ۱ مگابیت اینترنت را به قیمت ۱۰۰ هزار تومان به شرکت‌ها می‌فروشد و آن‌ها این حجم را ۲۵ هزار تومان در اختیار مشتریان خود قرار می دهند، اما چه می‌شود که چنین اتفاقی می‌افتد؟ در واقع شرکت‌هایی که به ارائه خدمات می‌پردازند، طبق استانداردهای ITU شرایطی دارند که می‌دانند در لحظه حدود ۵۰ درصد مشترکان آن‌ها از پهنای باند استفاده می‌کنند. به عبارت دیگر زمانی که به اندازه ۱۰۰ مگابیت فروش دارند، در لحظه حدود ۵۰ مگابیت ظرفیت مشتری در حال استفاده از خدمات آن‌ها است و تنها یک چهارم کاربران درخواست پهنای باند را پر می‌کنند و به همین دلیل این هزینه‌ها برای شرکت‌ها کاهش پیدا می‌کند.وی افزود: اکنون نیز مدل قیمت‌گذاری ما به همه‌ی دنیا نزدیک شده است و در شرایطی که در گذشته قیمت یک مگابیت ۱۷۴ هزار تومان بود اکنون این رقم به ۲۵ هزار تومان رسیده است، اما طبیعی است که کاربران در منزل چنین تفاوت قیمتی را پرداخت نمی‌کنند، چرا که آن‌ها به طور حجمی خرید می‌کنند، اما در نهایت در رتبه‌های جهانی شاید بیش از ۷۰ تا ۸۰ رتبه جایگاه ایران دستخوش تغییر شده باشد. البته اکنون شاید قیمت اینترنت ما پنج برابر اروپا باشد اما نمی‌توان ضعف کاری برخی شبکه‌ها را به زیرساخت و دولت نسبت داد.توقع مردم از سرویس بومی را کم نکنیممدیرعامل شرکت ارتباطات زیرساخت در ادامه صحبت‌های خود در خصوص وضعیت شبکه‌های اجتماعی داخلی نیز توضیحاتی ارائه کرد و گفت: مردم شایسته دریافت بهترین سرویس‌ها هستند و ما نباید بگوییم که این سرویس‌ها بومی هستند و سطح توقع مردم را به این شکل پایین بیاوریم، بلکه سرویس بومی باید بتواند خدمات خوب به مشترکان خود ارائه کند. وزارت ارتباطات نیز در این زمینه تسهیلات متعددی در نظر گرفته و به عنوان مثال وام وجوه ارائه شده را برای حمایت از این بخش در نظر گرفته است.جهرمی همچنین مشکلات قضایی و حقوقی شرکت‌های ارائه کننده محتوای داخلی را از دیگر معضلات این بخش دانست و گفت: در این خصوص پیگیری‌هایی از سوی مسئولان شورای عالی فضای مجازی و قوه قضاییه در حال انجام است.هنوز تخفیفی برای اینترنت اعمال نشده استاما معاون وزیر ارتباطات درباره بهره‌مندی کاربران نهایی از تخفیف‌هایی که ارائه می شود گفت: هنوز تعرفه‌های تخفیفی اعمال نشده و قرار بر آن است که از ابتدای مردادماه این تعرفه‌ها اجرایی شوند و بدین ترتیب قیمت‌ها کاهش محسوس داشته باشد و تخلفات مشخص خواهد شد. البته احتمالاً اتفاقی که رخ خواهد داد، این است که در حال حاضر یک کاربر ماهانه ۲۰ هزار تومان برای حجم اینترنت پرداخت می‌کند و حجمی معادل ۵ مگابیت پهنای باند دریافت می‌کند و در آینده همچنان همان ۲۰ هزار تومان را پرداخت کرده و حجم دریافتی آن به ۸ مگابیت خواهد رسید.ایران چهارمین کشور ارزان در زمینه اینترنت موبایلجهرمی در ادامه با بیان اینکه ایران از نظر تعرفه‌ی اینترنت موبایل چهارمین کشور ارزان دنیا محسوب می‌شود، به دامپینگ برخی اپراتورها در این فضا اشاره کرد و گفت: به عنوان مثال اکنون یکی از اپراتورها ۱۰۰ گیگابایت اینترنت را با قیمت ۱۷۵ هزارتومان به فروش می‌رساند. به عبارت دیگر هر گیگابایت را با رقمی حدود ۱۷۵۰ تومان به فروش می‌رساند و این در حالی است که کمترین رقم فروش اینترنت در دنیا ۰.۵ دلار است و چنین تعرفه‌ای در هیچ کجای دنیا پیدا نمی‌شود.وی ادامه داد: چنین اتفاقاتی ضربه به صنعت ICT و اپراتورهای رقیب به شمار می رود و باعث ورشکستگی همه اپراتورها می‌شود. در چنین موردی ما به عنوان حاکمیت وظیفه کنترل بازار را بر عهده داریم و نباید بگذاریم اپراتورها چنین کاری انجام دهند. اما اکنون شاهدیم برخی اپراتورها علیرغم درآمدی که در بخش مکالمه دارند، در بخش اینترنت تخفیف‌های کلان اعمال کرده و بدین ترتیب یک جنگ قیمتی را شروع می‌کنند که خاتمه دادن به آن با مصوبه رگولاتوری اتفاق خواهد افتاد.بدهی ۳۰۰ میلیارد تومانی مخابرات به زیرساختجهرمی در بخش پایانی صحبت‌های خود نیز در ارتباط با بدهی‌های شرکت مخابرات به شرکت زیرساخت یادآور شد: در زمان ورود بنده به این شرکت بدهی‌های مخابرات بالغ بر ۴۳۰ میلیارد تومان بود که تا کنون بخشی از این بدهی‌ها پرداخت شده و این رقم به ۳۰۰ میلیارد تومان رسیده است.وی در عین حال متذکر شد: البته در این خصوص باید توجه داشت که طبق مصوبه اخیر سازمان تنظیم مقررات، شرکت‌ تا زمانی می‌تواند از تخفیف‌های زیرساختی استفاده کند که بدهی‌های خود را با این شرکت تعیین تکلیف کرده باشند. اکنون نیز ما با هیچ شرکتی مشکل نداریم و تیم جدید مدیران مخابرات همکاری خوبی با ما دارند و قرار است برای بررسی مشکلات مربوط به بدهی، با حضور نمایندگانی از شرکت‌های زیرساخت و مخابرات و سازمان تنظیم مقررات موضوع مورد رسیدگی قرار گیرد 		 	