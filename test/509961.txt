 		در حال حاضر بیش از یک میلیارد و 400 میلیون نفر در جهان به کمک نبوغ مارک زوکربرگ، موسس فیس‌بوک با هم در ارتباط هستند.به گزارش ایسنا، مرتبط کردن این تعداد از افراد و ارائه تبلیغات به آنها زوکربرگ و شرکت وی را به شدت ثروتمند کرده است. دانشجوی انصرافی هاروارد در حال حاضر دارایی خالص در حدود 33 میلیارد و 400 میلیون دلار دارد که وی را به شانزدهمین میلیاردر جهان در فهرست فوربس تبدیل می‌کند.ادوارد و کارن زوکربرگ که به ترتیب یک دندانپزشک و روانپزشک بودند، چهار فرزند به نامهای رندی، دونا، آریل و البته مارک را در نیویورک بزرگ کردند. مارک که در کودکی بسیار باهوش بود در 12 سالگی با استفاده از برنامه بیسیک آتاری یک برنامه پیام‌رسانی بنام زوکنت درست کرد. وی همچنین در نوجوانی کدهای بازیهای رایانه ای برای دوستان خود می‌نوشت.وی در دوران دبیرستان در آکادمی معروف فیلیپس اکستر نیوهمپشایر یک پلتفرم اولیه پخش موسیقی ایجاد کرد که AOL و مایکروسافت به آن علاقمند شدند. زوکربرگ که هنوز یک نوجوان بود پیشنهادات شغلی متعدد در شرکت‌های معتبر را رد ‌کرد.اما او فقط یک نابغه رایانه نبود. مارک عاشق ادبیات باستانی روم و یونان از جمله اودیسه بود و به کاپیتان تیم شمشیربازی دبیرستان خود تبدیل شد.زوکربرگ کمی پس از شروع تحصیلاتش در دانشگاه هاروارد در سال 2002، اعتبار زیادی به عنوان یک برنامه نویس متبحر برای خود دست و پا کرد. وی با چند تن از دوستانش پروژه فیس‌بوک را راه اندازی کرد و در سال دوم دانشگاه انصراف داد و تا تمام وقت روی آن کار کند.فیس‌بوک زمانی که زوکربرگ هنوز به 21 سالگی نرسیده بود به دارایی 12.7 میلیون دلار دست یافت. وی در سال 2010 از سوی نشریه تایم به عنوان شخصیت سال انتخاب شد.مدیران عامل کمی در دنیا هستند که از زندگی آنها فیلم ساخته می‌شود اما در سال 2010 فیلم سینمایی شبکه اجتماعی بر اساس زندگی زوکربرگ و نحوه ایجاد فیس‌بوک توسط وی ساخته شد که نامزد هشت جایزه اسکار شد. زوکربرگ بعدا قاطعانه اعلام کرد که بسیاری از جزئیات این فیلم درست نیست.زوکربرگ در 18 می 2012 فیس‌بوک را به یک شرکت سهامی عام تبدیل کرد. 16 میلیارد دلار سهام این شرکت به فروش رسید و آن را به بزرگترین شرکت سهامی عام در کل تاریخ تا آن زمان تبدیل کرد.از آنجا که همسر زوکربرگ چینی است، او در حال آموختن زبان چینی است و پیشرفت وی در این زمینه آنقدر خوب است که در سال 2014 توانست در یک مصاحبه 30 دقیقه ای به زبان چینی حضور یابد.فروش سهام فیس‌بوک آنقدر زوکربرگ را ثروتمند کرده که وی نیازی به دریافت حقوق ندارد. دستمزد وی به عنوان مدیرعامل فیس‌بوک یک دلار در سال است. اما وی در سال 2014 تنها 610 هزار و 454 دلار برای پروازهای چارتر خود و مهمانانش با جت‌ خصوصی صرف کرد. اما وی به رغم داشتن ثروت افسانه ای همیشه از زندگی تجملی و پر زرق و برق فاصله گرفته است.تیلور وینکلووس، کارآفرین معروف و از دوستان زوکربرگ یک بار در گفت‌وگویی درباره وی گفت: او فقیرترین ثروتمندی است که تا بحال دیده ام.مدیرعامل 33 میلیارد دلاری فیس‌بوک تقریبا همیشه با یک سویشرت یا تی‌شرت خاکستری در محافل عمومی حاضر می‌شود. زوکربرگ بجای در اختیار داشتن یک فراری یا پورشه، یک فولکس جی تی آی مشکی دنده ای به ارزش 30 هزار دلار سوار می‌شود. زوکربرگ ترجیح می‌دهد پول خود را در حریم خصوصی اش صرف کند و علاقه ای به خودنمایی ندارد.وی در اکتبر 2014، یک ملک به مساحت 750 هکتار به قیمت 100 میلیون دلار در جزیره هاوایی خریداری کرد که تعطیلات خود را در آن سپری می‌کند. زوکربرگ یک خانه پنج هزار متری به ارزش 45 میلیون دلار در پالو آلتو دارد و یک عمارت 10 میلیون دلاری در سانفرانسیسکو دارد که بیش از یک میلیون دلار صرف بازسازی و تغییر دکوراسیون آن از جمله افزودن یک گلخانه 60 هزار دلاری پرداخته کرده است.در دوران بازسازی خانه وی ظاهرا افرادی را استخدام کرد که در طول شب داخل خودروهای خود در اطراف خانه بنشینند تا برای کارگران ساختمانی جای پارک نگه دارند!وی علاوه برای زندگی شخصی سعی دارد با پول خود جهان را به جای بهتری برای زندگی تبدیل کند. وی در سال 2013 مبلغ 992 میلیون دلار به بنیاد خیریه و در سال 2014 مبلغ 75 میلیون دلار به بیمارستان مرکزی سانفرانسیسکو کمک کرد.البته ولخرجی‌های زاکربرگ در برابر خریدهای فیس‌بوک چندان به حساب نمی‌آید. این شرکت یک میلیارد دلار برای خرید اینستاگرام، 19 میلیارد دلار برای خرید واتس اپ و دو میلیارد دلار برای خرید اکولوس هزینه کرده است.اما حتی زاکربرگ نیز نمی‌تواند همیشه هر آنچه که می‌خواهد بخرد. او در سال 2013 تلاش کرد اسنپچت را به قیمت سه میلیارد دلار خریداری کند ولی ایوان اشپیگل مدیرعامل اسنپچت پیشنهاد وی را رد کرد. او علاوه بر دیدار با شخصیت های مشهور و برجسته دنیای فن آوری با روسای جمهور کشورها معاشرت دارد.در سنگاپور یک هنرمند بنام ژو جیا نمایشگاهی از تابلوهای نقاشی چهره زوکربرگ بنام چهره فیس‌بوک را به وی تقدیم کرد. زوکربرگ در سن 31 سالگی به رغم داشتن میلیاردها دلار ثروت به شدت یک فرد متواضع و فروتن است. وی به طور منظم نشست های پرسش و پاسخ با افراد عادی از سراسر جهان برگزار می‌کند.  	