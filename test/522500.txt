 		معاون طرح و توسعه و فناوری‌های نوین شرکت ارتباطات گفت: ظرفیت اینترنت بین‌المللی در کشورمان سه برابر افزایش یافته و زمینه برای توانمندی شبکه ملی اطلاعات فراهم آمده است.به گزارش فارس از اردبیل، مهدی کریمی صبح امروز در جلسه شورای اداری استان با ارائه عملکردی از شرکت زیرساخت وزارت ارتباطات در دو سال اخیر اظهار کرد: شرکت زیرساخت متولی شبکه‌های ارتباط مادر مخابرات در کشور است که بر اساس اصل 44 این بخش به رغم واگذاری‌های مختلف در این حوزه در اختیار دولت قرار گرفته است به طوری که ما نسبت به توسعه شبکه‌های فیبر نوری، دیتا و ایستگاه‌های زمینی و ماهواره‌ای با نظر مسئولان کشوری و حاکمیتی اقداماتی را انجام می‌دهیم.وی افزود:‌ این شرکت در حقیقت موتور محرکه توسعه ICT کشور به عنوان زیرساخت مقدم و پیشرو کشور است که به یقین همه از نتایج این ظرفیت و توانمندی ایجاد شده استفاده می‌کنند.معاون طرح و توسعه و فناوری‌های نوین شرکت ارتباطات یادآور شد: ما در قالب شبکه ملی اجرای فیبر نوری، ‌انتقال، توسعه ICT، شبکه داده و زیرساخت‌های فراهم شده سعی داریم تا سرویسی با ارزش افزوده بالا را ارائه کنیم تا هموطنان بتوانند از نتایج و ثمرات آن استفاده کنند.کریمی تصریح کرد: این شرکت در دو سال اخیر ظرفیت شبکه فیبر نوری را از 51 هزار کیلومتر به 56 هزار کیلومتر رسانده که تا آخر دولت یازدهم این ظرفیت تا 69 هزار کیلومتر افزایش می‌یابد.وی ظرفیت شبکه انتقال کشور را به عنوان شاخص اصلی در توسعه متوازن تا یک میلیون A1 اعلام کرد و گفت: توسعه پورت از 700 گیگابایت به 3.4 برابر در این مدت افزایش یافته به طوری که ما در ارائه پهنای باند اینترنتی به شرکت‌های مختلف هیچ مشکل و محدودیتی نداریم.معاون طرح و توسعه و فناوری‌های نوین شرکت ارتباطات افزود: در بحث اینترنت بین‌‌المللی ظرفیت را با چهار برابر افزایش به 277 گیگابایت در ساعت افزایش دادیم که این امر در قالب شبکه ملی اطلاعات قابل افزایش است.کریمی افزود: ما عملکرد خوبی را در سهم ترافیک بین‌المللی اینترنت به عنوان محور کار به انجام رساندیم به طوری که ترافیک داخلی ما چهار برابر ظرفیت اینترنت شده و میزان وابستگی نیز تا 26 درصد کاهش یافته است که این امر در راستای شبکه ملی ارتباطات به انجام رسیده است.این مسئول در مورد آخرین وضعیت استان اردبیل نیز بیان کرد: این استان با توجه به موقعیت خاص خود چهارراه ارتباطی کشور است که در بخش زیرساخت‌های ICT و ارتباطات نوین در دو سال اخیر تحولی خوبی پیدا کرده به طوری که نقطه اتصال و پیوند انتقال ارتباطات بین استان‌های مختلف به شمار می‌رود.معاون طرح و توسعه و فناوری‌های نوین شرکت ارتباطات با بیان اینکه بیش از صددرصد ظرفیت‌های حوزه زیرساختی در ارتباطات در این استان تقویت شده و همین روند تا پایان امسال ادامه پیدا می‌کند، افزود: ما امروز شاهد افتتاح برخی از پروژه‌های توسعه زیرساخت‌ها در این استان بودیم که شامل شبکه انتقال، مسیر پشتیبان ارتباط ملی، اجرای فیبر نوری و زیرساخت‌های مربوط به ICT بوده است.درگاه بین‌المللی در بیله‌سوار راه‌اندازی می‌شودکریمی با توجه به هم مرز بودن استان اردبیل با جمهوری آذربایجان و ضرورت تقویت ارتباطات و تعاملات دو منطقه یادآور شد: ما به زودی درگاه بین‌المللی را در بیله‌سوار راه‌اندازی می‌کنیم و امیدواریم با این حرکت زمینه تقویت روابط تجاری و تبادلات حوزه ICT با کشور همسایه فراهم آید.وی به افزایش ظرفیت شبکه IT توانمندی زیرساخت‌های سرویس‌دهی مشترک در تلفن همراه و اینترنت، ایجاد بستر رونق کسب و کار این بخش به همراه پوشش تمام مسیرهای استان در قالب یک پروسه ایمن را در این بخش بسیار ضروری و با اهمیت توصیف کرد.معاون طرح و توسعه و فناوری‌های نوین شرکت ارتباطات تصریح کرد: در این استان ظرفیت دیتا تا 2.5 برابر و شبکه انتقال تا 190 A1 افزایش یافته و در کنار آن پهنای باند اینترنتی چهار برابر و ظرفیت اینترنت تلفن همراه نیز تا 9 ST1 رشد پیدا خواهد کرد.کریمی از راه‌اندازی سامانه پایش در این حوزه و افزایش سه برابری کانال‌های بین‌المللی در رشد سریع ارتباطات را یادآور شد و گفت: امیدواریم اردبیل که به عنوان چهارراه زیرساخت‌های ارتباطی کشور محسوب می‌شود بیشتر و بهتر از این بتواند در مسیر رشد و بالندگی قرار گیرد. 	