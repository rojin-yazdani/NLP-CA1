 		شمار افرادی که از بسته‌های مختلف اینترنت موبایل استفاده می‌کنند طی
 سال‌های گذشته رشدی چشم‌گیری داشته و به همین دلیل شناسایی بسته‌هایی که 
مقرون به صرفه‌تر است می‌تواند در مدیریت هزینه‌های کاربران نقش مهمی داشته
 باشد.

به گزارش ایسنا، استفاده از هر کیلوبایت داده همراه یا 
اینترنت موبایل بر اساس تعرفه‌های مصوب در سیم‌کارت‌های دائمی هزینه‌ای تا 
سقف نیم ریال و در سیم‌کارت‌های اعتباری بهایی معادل ۰.۷۵ ریال را به همراه
 دارد. بدین ترتیب به طور غالب استفاده از اینترنت موبایل به شکل آزاد 
می‌تواند هزینه‌های متعددی را برای کاربران به همراه داشته باشد.
بر همین اساس همواره تاکید بر آن است که 
مشترکان تلفن همراه برای استفاده از اینترنت موبایل در گام اول به 
فعال‌سازی بسته‌های ارائه شده از سوی اپراتورها بپردازند تا هزینه‌های 
استفاده از اینترنت خود را تا حدود یک هشتم کاهش دهند.
در این فضا نیز اپراتورهای مختلف با توجه 
به شرایط رقابتی بازار بسته‌های متعددی طراحی و ارائه کرده اند تا مشترکان 
بتوانند با توجه به میزان نیاز و نوع مصرف، بسته‌هایی متناسب با شرایط خود 
را فعال کنند. بدین ترتیب قیمت استفاده از هر گیگابایت داده بسته به نوع 
بسته‌فعال شده متفاوت خواهد بود و انتخاب بسته مناسب از اهمیتی خاص 
برخوردار است.
به عنوان مثال در میان بسته‌هایی که 
اپراتور اول ارتباطی کشور یا شرکت همراه اول ارائه می‌کند به نظر می‌رسد 
بسته ماهانه ۲+۲ شامل دو گیگابایت اینترنت روزانه و دو گیگابایت حجم مصرف 
شبانه که با قیمت ۱۲ هزار تومانی ارائه می‌شود، از مقرون‌ به صرفه‌ترین 
بسته‌های این اپراتور به شمار می‌رود.
همچنین بسته ماهانه دیگری نیز از سوی این 
اپراتور ارائه می‌شود که درقالب آن چهار گیگابایت اینترنت روزانه و چهار 
گیگابایت اینترنت شبانه به ازای پرداخت مبلغی معادل ۱۷ هزار تومان فعال 
می‌شود.
اما علاوه بر این موارد، اپراتور اول 
بسته‌هایی را هم به عنوان بسته شبانه طراحی کرده که در میان آنها بسته ۳۰ 
روزه ۲۲ گیگابایتی شبانه به قیمت ۹ هزار تومان فعال شده و کاربران آن 
می‌توانند از ساعت دو الی ۷ از حجم خریداری شده استفاده کنند. همچنین بسته 
اینترنت ۸۰۰ مگابایتی شبانه که به قیمت ۱۰۰۰ تومان و به شکل هفتگی فعال 
می‌شود از دیگر بسته‌های مقرون به صرفه اپراتور اول به شمار می‌رود که 
مشترکان تنها در ساعات ۲۳ تا ۸ مجاز به استفاده از حجم اینترنت خریداری شده
 هستند و در باقی ساعات هزینه اینترنت آنها به شکل آزاد محاسبه می‌شود.
مقرون به صرفه‌های ایرانسل کدامند؟
اپراتور دوم ارتباطی یا ایرانسل نیز 
بسته‌های متعددی طراحی و ارائه کرده که با نگاهی به وب‌سایت ایرانسل 
می‌توان در میان تمامی بسته‌های ارائه شده، مقرون به صرفه‌ترین بسته‌های 
این اپراتور را به شرح زیر برشمرد.
در میان بسته‌های روزانه این اپراتور، 
بسته روزانه ۲۰۰+۴۰۰ مگابایتی (۲۰۰ مگابایت در تمام ساعات روز + ۴۰۰ 
مگابایت مخصوص ساعت ۲ تا ۸)، در میان بسته‌های هفتگی بسته ۲+۴ گیگابایتی و 
در میان بسته‌های ماهانه بسته ۱۰ گیگابایتی ایرانسل مقرون به صرفه‌ترین 
بسته‌ها هستند.
ایرانسل علاوه بر این، بسته‌های 
طولانی‌مدت اینترنت همراه را هم به مشترکان خود عرضه کرده که شامل بسته‌های
 سه ماهه، شش ماهه و یک ساله است.
در این میان، بسته سه ماهه ۱۸+۱۸ 
گیگابایتی، بسته شش ماهه ۳۰ گیگابایتی و بسته سالانه ۱۰۰ گیگابایتی را 
می‌توان مقرون به صرفه‌ترین بسته‌های این اپراتور دانست.
علاوه بر این مشترکان ایرانسل می‌توانند 
از طریق سرویس «بسته ترکیبی من» با شماره‌گیری کد دستوری *۴۴۴۴*۳# بر حسب 
نیاز و میزان مصرف خود، بسته مورد نظرشان را بر اساس حجم دلخواه تماس، 
پیامک و اینترنت و مدت زمان مشخص تعیین کنند و سفارش دهند.
مشترکان ایرانسل می‌توانند برای مشاهده 
فهرست کامل و فعالسازی بسته‌های اینترنت همراه، علاوه بر کد دستوری *۵۵۵*۵#
 و نرم‌افزار مدیریت یکپارچه حساب کاربری «ایرانسل من» به وب‌سایت این 
اپراتور نیز مراجعه کنند.
بسته‌های مقرون به صرفه رایتل
اپراتور سوم یا رایتل که از ابتدا کار خود
 را با ارائه ۳G آغاز کرده نیز بسته‌های متعددی دارد که مقرون به صرفه‌ترین
 آنها بسته ۳۰ روزه سه گیگابایت اینترنت روزانه و سه گیگابایت اینترنت 
شبانه است. این بسته در ازای مبلغی معادل ۱۵ هزار تومان فعال می‌شود.  
رایتل بسته ۳۰ روزه دیگری نیز برای 
مشترکان خود طراحی کرده که در قالب آن هفت گیگابایت اینترنت با مبلغی معادل
 ۲۷ هزار تومان دراختیار مشترک قرار می‌گیرد.
همچنین بسته ۹۰ روزه ۴+۴ این اپراتور که 
شامل چهار گیگابایت اینترنت روزانه و چهار گیگابایت اینترنت شبانه می‌شود 
با بهایی معادل ۲۴ هزار تومان از بسته‌های مقرون به صرفه این اپراتور 
به‌شمار می‌رود.
بسته ۹۰ روزه ۱۵ گیگابایتی رایتل از دیگر 
بسته‌های مقرون به صرفه آن به‌شمار می‌رود که در ازای پرداخت رقمی معادل ۴۸
 هزار و ۵۰۰ هزار تومان فعال می‌شود.
اپراتور سوم بسته شش ماه ۹+۹ را نیز با 
رقمی معادل ۴۵ هزار تومان فعال می‌کند که البته برای فعالسازی تمام 
بسته‌های اینترنتی اپراتورها مبلغی نیز به عنوان مالیات بر ارزش افزوده به 
طور جداگانه محاسبه و به حساب مشترک منظور می‌شود. 		 	