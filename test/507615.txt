 		شرکت F-Secure در زمینه حفاظت از گوشی‌های تلفن همراه توصیه هایی منتشر کرده است.به گزارش ایسنا، طبق آمارهای ارائه شده در حال حاضر در کشور حدود 30 میلیون تلفن همراه هوشمند در دست کاربران است که با توجه به تعداد مشترکان سیم کارت به نوعی می توان گفت که حدود نیمی از صاحبان سیم کارت کشور از گوشی های هوشمند استفاده می‌کنند.بر همین اساس جلوگیری از آلوده شدن گوشی های تلفن همراه به انواع ویروس‌ها و بدافزارها دغدغه بسیاری از مشترکان شده است.اما برای محافظت از گوشی های تلفن همراه در کنار بهره‌گیری از انواع آنتی ویروس‌ها، راهکارهایی نیز وجود دارد.شرکت F-Secure نیز در این باره در چهار حوزه نحوه امن کردن دستگاه تلفن همراه، کارهایی که هنگام دانلود نرم افزارها باید انجام داد، نحوه مسدود کردن سرویس‌های ناخواسته و کارهایی که هنگام آنلاین بودن با استفاده از دستگاه تلفن همراه باید انجام داد، توصیه هایی منتشر کرده است که در این گزارش به مرور آنها پرداخته شده است.امن کردن دستگاه تلفن همراهطبق گزارش‌های منتشر شده از سوی مرکز مدیریت امداد و هماهنگی عملیات رخدادهای رایانه ای (ماهر)، امروزه، بیشتر افراد حساب‌های کاربری شخصی یا کاری و سایر سرویس‌های حیاتی خود را در دستگاه‌های تلفن همراه خود نگهداری می کنند. این کار بدین معنی است که اگر دستگاه شما گم یا دزدیده شود، زیان‌هایی که خواهید دید تنها به از دست دادن یک دستگاه فیزیکی محدود نخواهد شد.در زمینه امنیت نرم افزاری نیز اگرچه نگرانی‌هایی درباره حملات آنلاین وجود دارد، اما ساده‌ترین راه برای ورود بدافزارها به دستگاه، دراختیار گرفتن آن و نصب دستی بدافزار است. به عبارتی دیگر، در ابتدا امنیت فیزیکی دستگاه خود را حفظ کنید. برای امن کردن دستگاه دو اقدام را مورد توجه قرار دهید.ابتدا آنکه قفل کردن دستگاه از دستکاری تنظیمات و نصب برنامه‌ها (مانند جاسوس افزارها یا ابزارهای مانیتورینگ) توسط افراد غیرمجاز جلوگیری می‌کند. برای تاثیر بهتر قفل کردن، مطمئن شوید که کلمه عبور/کدعبور/الگو یکتا هستند و ترجیحاً شما می‌توانید آنرا به خاطر بسپارید ولی شخص دیگری نمی‌تواند آنرا حدس بزند.دیگر آنکه از برنامه‌های محافظت در برابر دزدی استفاده کنید.اگر مشخص شد که گوشی دزدیده شده شما بر نخواهد گشت، می‌توانید از برنامه‌های محافظت در برابر دزدی - که نوعاً امکان از راه دور پاک کردن داده درون گوشی را به شما می‌دهند- استفاده کنید.برخی از راه حل‌های ضد دزدی، برای کمک در مکان یابی دستگاه شامل ویژگی‌هایی مانند نگاشت مکان یا به صدا در آمدن هشدار هستند تا به شما در یافتن دستگاه کمک کنند.زمان دانلود برنامه‌های کاربردیزمانی که امنیت فیزیکی دستگاه شما تامین شد، می‌توانید هنگام دانلود برنامه‌ها، سه مرحله زیر را انجام دهید.اول آنکه برنامه‌ها را تنها از مکان‌های معتبر دانلود کنید. به صورت پیش فرض، نصب برنامه از هر منبعی غیر از play store در دستگاه‌های آندرویدی امکان پذیر نیست. این مورد را از طریق منوی تنظیمات>برنامه های کاربردی>منابع ناشناخته (setting > applications > unknown sources)چک کنید.اگر گزینه مربوط علامت خورده باشد برنامه‌های غیر play store هم می‌توانند نصب شود. توصیه بر نصب نرم افزارها از مکان‌های معتبر است.دیگر آنکه درخواست‌های مجوز برنامه‌ها را چک کنید. فهرست مجوزهای درخواست شده برای دسترسی برنامه را در زمان دانلود برنامه‌ها بخوانید.اگر درخواست‌های دسترسی به نظرتان دسترسی‌های ویژه یا غیرمرتبطی را می‌خواهد، حتماً علت این دسترسی‌ها را به طریقی از تولیدکننده نرم افزار بپرسید چرا که معمولاً تولیدکنندگان قابل اعتماد چرایی نیاز به چنین دسترسی‌هایی را توضیح داده اند. اگر علت این امر برای شما قانع کننده بود ممکن است دانلود app را انتخاب کنید.نکته بعدی آنکه برنامه‌ها را با آنتی ویروس تحت تلفن همراه اسکن کنید. پس از دانلود برنامه‌ها روی دستگاه خود، از آنتی ویروس تحت تلفن همراه قابل اعتمادی برای اسکن برنامه استفاده کنید.مسدود کردن سرویس‌های ناخواستهمکانیزم‌های اخذ سود بیشتر از طریق بدافزارهای تلفن همراه، می‌تواند با استفاده از ارسال پیامک‌های ارزش افزوده، متصل کردن کاربر به سرویس‌های ارزش افزوده با نرخ متفاوت، یا اجبار دستگاه به برقراری تماس‌ با سرویس‌های با نرخ متفاوت باشد. مسدود کردن تماس‌ها یا پیام‌های ارزش افزوده راهی برای کاهش ضررهای مالی حتی در صورت نصب شدن بدافزار است. برای مسدود کردن سرویس‌های ناخواسته، زوند زیر را دنبال کنید.در این زمینه لازم است روی سرویس تماس یا پیامک محدودیت تنظیم کنید.بیشتر اپراتورها به کاربران خود امکان تنظیم کردن برخی محدودیت‌ها روی سرویس تماس یا پیامک را می‌دهند تا کاربر بتواند ارسال تماس‌ها یا پیام‌های ناخواسته را مسدود کند.به این نوع تنظیم محدودیت call or SMS barring service” یا premium-rate blocking” گفته می‌شود. نحوه تنظیم این نوع محدودیت را از اپراتور تلفن همراه خود بپرسید. برخی سرویس‌ها هم شماره PIN یا روش دیگری را برای حذف داوطلبانه این محدودیت فراهم می‌کنند.زمان آنلاین بودنبا توجه به اینکه امروزه کاربران علاقمند به مرور سایت‌ها از طریق دستگاه‌های تلفن همراه خود هستند، سایت‌های مخربی مشاهده شده که به این دستگاه‌ها آسیب وارد کرده است. برای محافظت در برابر این آسیب به شیوه ذیل اقدام کنید.از امکانات محافظت مرور وب، استفاده کرده و برای اینکه هنگام گشت و گذار در اینترنت به سایت‌های مخرب وارد نشوید، از امکانات محافظت مرور وب (که بیشتر ضدویروس‌ها آنرا دارند) برای بلوکه کردن سایت‌های مخرب شناخته شده استفاده کنید.  	