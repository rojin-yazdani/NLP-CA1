 		با وجود مصوبات مختلف تاکنون در اغلب موارد پرداخت خسارت به کاربران اینترنت درحد یک وعده باقی مانده است. با اینحال به تازگی وعده‌های جدیدی در این زمینه داده شده است.به گزارش ایسنا، اگرچه طی سال‌های گذشته به واسطه افزایش تعداد درگاه‌های اینترنت بین‌الملل دیگر داستان قطعی‌های سراسری اینترنت به پایان رسیده و کمتر پیش می‌آید که در کشور شاهد قطع کلی اینترنت باشیم اما همچنان داستان اختلالات و قطعی‌های موردی و گاه و بی‌گاه اینترنت ادامه دارد.اکنون شاید مانند سابق در کشور به طور یکپارچه شاهد قطع شدن اینترنت نباشیم، اما هنوز اغلب کاربران اینترنت حداقل در طول ماه چندین‌بار با بحث اختلال و قطعی‌های کوتاه و میان‌مدت اینترنت مواجه می‌شوند. این اتفاق در حالی رخ می‌دهد که به‌طور غالب این کاربران هزینه‌های نه چندان ارزانی را پرداخت کرده‌اند تا برای یک مدت مشخص به اینترنت دسترسی داشته باشند، اما همانطور که اشاره شد هر لحظه ممکن است بر سر این راه موانعی قرار گرفته و دسترسی مشترک مسدود شود.نکته دیگر آنکه از سال‌ها پیش کمیسیون تنظیم مقررات ارتباطات به عنوان رگولاتور حوزه ارتباطات کشور مصوباتی در این زمینه ابلاغ کرده و براساس آن اعلام شده بود که قطع اینترنت تنها در مواردی خاص مجاز است و در غیر این صورت شرکت ارائه کننده خدمات ملزم است براساس سطح قرار‌دادی که با مشترک دارد به پرداخت خسارت بپردازد.چرا کسی بابت قطعی اینترنت خسارت نگرفته است؟البته این نکته هم مورد توجه قرار گرفته بود که اگر شرکت ارتباطات زیرساخت که شرکتی دولتی و تامین‌کننده پهنای باند کشور است در مسیر ارائه خدمات با مشکل مواجه شده باشد لازم است ابتدا این شرکت خسارت مربوطه را به شرکت‌های ارائه‌کننده خدمات پرداخت کند تا آنها نیز به نوبه خود به پرداخت این رقم به مشترکان بپردازند چراکه هنگام ثبت قرارداد اشتراک اینترنت معمولا کاربران سرویس‌های مختلفی را با کیفیت متنوع خریداری می کنند که طبق قوانین برای هر یک از این سرویس‌ها حد مشخصی از قطعی در نظر گرفته شده و در صورتی که شرکت ارائه دهنده خدمات بیش از میزان مذکور قطعی و اختلال داشته باشد، موضوع قابل پیگیری خواهد بود.اما طی این سال‌ها زنجیره پرداخت خسارت به دلیل شانه‌خالی کردن شرکت ارتباطات زیرساخت از زیر این بار به رویایی دست نیافتنی تبدیل شده بود.حال پس از گذشت سال‌ها به تازگی رییس سازمان تنظیم مقررات ارتباطات که اتفاقا دبیر کمیسیون تنظیم مقررات هم است در این باره توضیحات جدیدی داده و از تصویب ضوابط و چارچوب موافقت‌نامه‌های سطح خدمات (SLA) در داخل شبکه زیرساخت کشور برای ارائه خدمات مبتنی بر IP خبر داده است.علی‌اصغر عمیدیان در این باره اعلام کرد: این مصوبه به منظور شفاف‌سازی کیفیت خدمات در مقابل هزینه آن و رعایت حقوق مشترکین در حوزه خدمات مبتنی بر IP که از سوی شرکت ارتباطات زیرساخت به عنوان متولی ارائه خدمات در بالاترین سطح، ارائه می‌شود، در کمیسیون تصویب شده است.رئیس سازمان تنظیم مقررات و ارتباطات رادیوئی افزود: موافقت‌نامه سطح خدمات (SLA) قراردادی دوجانبه بین شرکت ارتباطات زیرساخت و خدمت گیرنده است که براساس توافق و به منظور تضمین پارامترهای کیفیت خدمات توافق شده، منعقد می‌شود.وی با اشاره به اینکه در قرارداد SLA باید کیفیت سطح خدمات، نحوه اندازه‌گیری تخطی از سطح خدمات و ضمانت‌های اجرائی آن تعیین شود، گفت: در مصوبه کمیسیون مواردی مانند قطع شدن خدمات، کاهش کیفیت خدمت، خرابی، متوسط زمان بازیابی یا تعمیر، میزان دسترس‌پذیری، نرخ اتلاف بسته‌ها، تاخیر، نوسانات تاخیر، زمان کاهش سطح کیفیت خدمات و نحوه اندازه‌گیری و محاسبه تمامی این موارد تعریف و پیش‌بینی شده است.عمیدیان تصریح کرد: براساس مصوبه کمیسیون تنظیم مقررات ارتباطات شرکت ارتباطات زیرساخت موظف است به منظور پاسخگوئی در زمان مناسب، یک مرکز پاسخگوئی با تعداد خطوط و اپراتورهای پاسخ‌دهنده کافی ایجاد کند و حداکثر تا شش ماه پس از ابلاغ مصوبه، سامانه‌های اندازه‌گیری کیفیت و مدیریت و پایش موافقت‌نامه سطح خدمت و ارائه دسترسی به خدمت‌گیرندگان را راه‌اندازی کند.قطعی‌های مجاز اینترنت کدامند؟در خصوص اینکه میزان خسارت پرداختی به مشترکان چقدر بوده و بر چه اساس تعریف می شود هم باید گفت،هنگام ثبت قرارداد اشتراک اینترنت معمولا کاربران سرویس‌های مختلفی را با کیفیت متنوع خریداری می کنند که طبق قوانین برای هر یک از این سرویس‌ها حد مشخصی از قطعی در نظر گرفته شده و در صورتی که شرکت ارائه دهنده خدمات بیش از میزان مذکور قطعی و اختلال داشته باشد، موضوع قابل پیگیری خواهد بود.براساس قوانین تعریف شده در سازمان تنظیم مقررات رادیویی برای قطعی‌های غیر مجاز بسته به میزان آنها جریمه‌های پنج تا 100 درصد برای شرکت‌های ارائه دهنده خدمات تعریف شده و شرکت‌ها موظف شده‌اند در صورتی که در ارائه هر سرویس بیش از حد مجاز قطعی داشتند خسارت آن را در همان ماه پرداخت کنند.بنابر آنچه سازمان تنظیم مقررات و ارتباطات رادیویی کشور مصوب کرده، قطعی‌هایی که ناشی از قوه قاهره مانند حوادث طبیعی باشند شامل جریمه نمی‌شوند، در این موارد و تنها مدت زمان قطعی از آبونمان کسری می‌شود. همچنین اگر قطعی اتصال به دلیل خرابی تجهیزات مشترک باشد، شرکت ارائه‌کننده خدمات جریمه نخواهد شد.همچنین قطعی‌هایی که بنا به درخواست مشترک صورت بگیرند (مواردی مانند انتقال محل سکونت، تست شبکه داخلی و...) قطعی‌های ناشی از تخطی مشترک از قوانین و مقررات، قطعی ناشی از عدم پرداخت صورت حساب نیز از دیگر مواردی هستند که در آن‌ها جریمه‌ای برای شرکت ارائه‌کننده خدمات در نظر گرفته نشده است.اما آخرین بند این موارد هم به زمانی مربوط می‌شود که قطعی اینترنت ناشی از صدور احکام قضایی و یا امنیتی کشور باشد که در این حالت نیز مدت زمان قطعی از شارژ ماهانه کسر خواهد شد.مشترکانی که برای اتصال به اینترنت از اشتراکات ماهانه و سالانه استفاده می‌کنند براساس تعرفه با حد مجازی از قطعی مواجه خواهند بود و در غیر این صورت شرکت خدمات‌دهنده آنها ملزم به پرداخت جریمه است.حال اگرچه طی سالهای گذشته همواره بحث دریافت SLA همواره درگیر چالشی به نام عدم تمکین شرکت ارتباطات زیرساخت بوده اما با صحبت‌های اخیر بار دیگر باید به انتظار نشست تا شاید این بار پس از سالها اتفاق بهتری در انتظار کاربران اینترنت کشور باشد.  	