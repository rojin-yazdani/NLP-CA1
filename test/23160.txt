ایسنا نوشت : معاون توسعه منابع انسانی و پشتیبانی استانداری تهران با اعلام اینکه 15 هزار نفر از متقاضیان نقل و انتقال  ( کارمندانی که خواستار خروج از تهران هستند )  از طریق سایت معاونت مدیریت توسعه و مدیریت و سرمایه انسانی ریاست جمهوری ثبت‌نام کرده‌اند ،  گفت :  از اول خرداد ماه تاکنون 365 نفر از متقاضیان از استان تهران به استان‌های مختلف منتقل شده‌اند. نعمت الله ترکی در حاشیه اولین همایش تشریح الزامات قانون مدیریت خدمات کشوری ،  در این باره افزود :  این در حالیست که تا پایان تیر ماه یک‌هزار و 18 نفر دیگر نیز با هماهنگی استان‌های مقصد به این استان‌ها و شهرستان‌هایی که افراد تقاضای ورود به انجا را دارند ،  منتقل خواهند شد. به گفته وی بیشترین تقاضای کارمندان برای انتقال به استان مازندران است.معاون توسعه منابع انسانی و پشتیبانی استانداری تهران با اشاره به تقسیم 15 هزار ثبت‌نام کننده در سطح استان تهران به دو گروه ملی و استانی ،  گروه ملی را شامل کارمندان وزارتخانه‌ها و دستگاه‌های زیر مجموعه انها دانست و افزود :  هفت هزار نفر از متقاضیان را افرادی تشکیل می‌دهند که در دستگاه‌های اجرایی استان مشغول به فعالیت بوده که مسوولیت انتقال انها با استانداری تهران است ،  به طوری که تا پایان تیر ماه کار گروه نقل و انتقال استانداری ،  یک‌هزار و 18 نفر از این تعداد را به استان‌های مقصد منتقل خواهد کرد.ترکی با تاکید بر اینکه یک‌هزار و 18 نفر یاد شده افرادی هستند که زودتر از مابقی افراد ثبت‌نام کرده و دستگاه‌های مرتبط با کار انها همکاری خوبی در خصوص نقل و انتقال انها داشته است ،  اضافه کرد :  لیست دستگاه‌ها و استان‌هایی که همکاری خوبی برای نقل و انتقال افراد از تهران نداشته باشند ،  تهیه و به معاونت ریاست جمهوری معرفی و ارسال می‌شود. وی با تاکید بر اینکه تمامی مزایایی که پیش از این اعلام شده بود برای نقل و انتقال یکهزار و 18 نفر از نیروی انسانی یاد شده محقق خواهد شد ،  اظهار کرد :  سعی می‌شود اگر نقاط ضعفی نیز وجود داشته باشد رفع شود ،  این در حالیست که تاکنون تمامی دستگاه‌های اجرایی و یا نهادهایی که قرار است نسبت به این عوامل انسانی خدمات ارائه کنند  ،  همکاری خوبی داشته‌اند.معاون توسعه منابع انسانی و پشتیبانی استانداری تهران تصریح کرد :  استانداری برای حفظ و حراست منابع انسانی از مبدا به مقصد خود را موظف می‌داند تا از اولین روز انتقال به استان‌های مقصد تمامی امورات مربوط به انها را پیگیری کند و در این رابطه پاسخگوی تک تک افراد خواهد بود. وی با اشاره به اینکه تاکنون هیچ یک از نیروهای انسانی منتقل شده اظهار مشکلی در خصوص دریافت مزایای خود نداشته‌اند ،  اعلام کرد :  این افراد در صورت انتقال به استان و یا شهرستان مقصد نمی‌توانند به تهران بازگردند ،  لذا بازگشت انها قابل قبول نیست ،  چرا که این طرح اجباری نبوده است.