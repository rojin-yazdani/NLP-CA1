 		وزیر ارتباطات و فناوری اطلاعات از حمایت این وزارتخانه از توسعه زیرساخت‌های ارتباطی خبر داد و گفت: درحال حاضر اپراتورهای همراه اول، ایرانسل و رایتل هرچقدر پهنای باند بخواهند در اختیار آنها قرار می‌دهیم.به گزارش ایسنا، محمود واعظی در جلسه‌ای با حضور فعالین حوزه ICT استان‌کرمانشاه که عصر روز جمعه در محل سالن شهدای دولت استانداری برگزار شد با اشاره به سیاست دولت تدیبر و امید در جهت‌کاهش تصدی‌گری دولت در حوزه‌های مختلف، اظهار کرد: تا زمانی که این دیدگاه از شعار به عمل تبدیل نشود قطعا دولت نمی‌تواند به اهداف از پیش تعیین شده خود برسد. ‌وی اظهار کرد: ما در وزارت ارتباطات و فناوری اطلاعات معتقدیم اگر یک سهم آورده در توسعه ICT بگذاریم برای رسیدن به اهداف از پیش تعیین‌شده نیاز است بخش خصوصی سه تا چهار برابر آن سهم آورده را بگذارد.واعظی افزود: کار در تمام حوزه‌های کشور و به ویژه حوزه‌های ارتباطی و مخابراتی باید در مثلث وزارت، استانداری و بخش خصوصی پیش رود.وی خاطرنشان کرد: البته باید بخش خصوصی از قالبی که در ایران پیدا کرده است خارج شود و به حمایت و گرفتن سفارش کار از دولت وابسته نباشد و خودشان بازیابی گسترده‌ای داشته باشند.وزیر ارتباطات و فناوری اطلاعات اظهار کرد: قطعا در زمینه توسعه ارتباطات و ICT از آنچه که به حوزه وزارت ارتباطات از تامین زیرساخت‌ها و پهنای باند مربوط است، دریغ نخواهیم کرد.واعظی افزود: تمام اپراتورها و مخابرات هر چقدر پهنای باند بخواهند ما حاضریم در اختیار آنها قرار دهیم و این درحالی است که تا ماه‌ها پیش اپراتورها باید در صف انتظار برای پهنای باند می‌بودند.وی در ادامه با بیان اینکه در حال حاضر 220 شهر کشور نسل سوم و 50 شهر نسل چهارم را در اختیار دارند، اظهار کرد: قطعا با توسعه نسل سوم و چهارم در تمامی شهرهای کشور جشن ملی در این زمینه برپا خواهد شد.واعظی به اجرای طرح سلامت الکترونیک نیز اشاره کرد و افزود: این طرح در شورای عالی فناوری اطلاعات به تصویب رسیده و توسط رییس جمهور ابلاغ شده است و همه باید همکاری کنند تا این طرح به نتیجه برسد و قطعا وزارت ارتباطات و فناوری اطلاعات در این زمینه از هیچ کوششی دریغ نمی‌کند.وی همچنین با اشاره به اهمیت اجرای طرح هوشمندسازی مدارس اظهار کرد: متاسفانه در دولت گذشته تمام هزینه‌ها صرف خرید تجهیزات هوشمندسازی شد، اما هوشمندسازی صورت نگرفت و در حال حاضر کارهای این پروژه پیگیری می‌شود.وزیر ارتباطات و فناوری اطلاعات در ادامه با اشاره به اهمیت استان کرمانشاه به عنوان مرکز غرب کشور و نیز هم‌مرز بودن آن با کشور عراق، اظهار کرد: قطعا هر چقدر توسعه استان کرمانشاه افزایش پیدا کند اثرات آن را روی استانهای مجاور غرب کشور نیز خواهیم دید.وی اظهار کرد: همچنین با توجه به هم‌مرز بودن استان کرمانشاه با کشور عراق هر چقدر سرمایه‌گذاری در حوزه ارتباطی و مخابراتی در استان صورت گیرد قطعا می‌توان از نتیجه این سرمایه‌گذاری در کشور عراق نیز بهره‌برداری کرد.واعظی با اشاره به وجود مشکلات بسیار استان در بحث زیرساخت‌های مخابراتی در ماه‌های گذشته، اظهار کرد: در سفر قبلی پروژه‌ها و طرح‌هایی برای رفع این مشکلات برنامه‌ریزی شد که خوشبختانه امروز شاهد افتتاح این پروژه‌ها هستیم.وی حجم پروژه‌ها را 68 میلیارد تومان اعلام و تصریح کرد: عمده این پروژه‌ها در زمینه گسترش نسل سوم است و سه اپراتور همراه اول، ایرانسل و رایتل هر کدام به سهم خود هزینه این پروژه‌ها را پرداخت کرده‌اند.وی اظهار کرد: امروز و با اجرای این پروژه‌ها می‌توانیم ادعا کنیم کرمانشاه از بسیاری از استانهای کشور در زمینه نسل سوم پیش افتاده است و در حال حاضر 12 شهر استان نسل سوم دارند و اپراتور ایرانسل نیز نسل چهارم را در مرکز استان راه‌اندازی کرده است و امیدواریم این سرعت پیشرفت کار برای توسعه نسل سوم و چهارم استان افزایش پیدا کند.واعظی گفت: در بخش زیرساخت‌ها، پهنای باند استان به میزان قابل توجهی افزایش یافته و امیدواریم این روند توسعه زیرساخت‌های مخابراتی همچنان ادامه یابد.وی تصریح کرد: پروژه‌های تدوین شده جدید استان نیز طی مراحل مختلف در سال جاری در هفته دولت و نیز دهه فجر به بهره‌برداری خواهند رسید.واعظی یکی از پروژه‌های مهم و مورد نیاز استان را راه‌اندازی مرکز دیتاسنتر عنوان و ابراز امیدواری کرد بتوان این پروژه را ظرف یکسال آینده به بهره‌برداری رساند.  	