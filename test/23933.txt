عضو کمیسیون قضایی و حقوقی مجلس شورای اسلامی ،  با تاکید بر لزوم زندان‌زدایی و حذف مجازات زندان برای بدهکاران مالی ،  از بررسی این موضوع در کمیسیون متبوعش خبر داد.محمد دهقانی در گفت‌وگو با خانه ملت ،  با انتقاد از افزایش زندانیانی که به دلیل بدهی مالی و مهریه در زندان هستند ،  اظهار کرد :  ما امیدواریم که در همین دوره مجلس این مشکل را برطرف کنیم.نماینده مردم طرقبه و چناران در مجلس ،  افزود :  معتقدم به دلیل پرداخت نکردن مهریه نباید افراد در زندان باشند ،  زیرا اگر کسی به خاطر مهریه به زندان برود بنیان خانواده متزلزل خواهد شد.عضو هیئت رییسه مجلس هشتم ،  با بیان اینکه به مصلحت خانواده نیست که زنی مهریه‌اش را به اجرا بگذارد و همسرش را به زندان بیاندازد ،  تصریح کرد :  این موضوع که ما بدهی‌های مالی و مهریه را بستری برای زندانی کردن مردان قرار دهیم به هیچ وجه درست و قابل قبول نیست.این عضو کمیسیون قضایی و حقوقی مجلس ،  با اشاره به وضعیت مجازات بدهکاران مالی یاداور شد :  تعداد زندانیانمان در این زمینه زیاد است ،  البته قرار است بررسی‌هایی جدیدی در قانون مجازات اسلامی صورت بگیرد که کسی به دلیل مجازت‌های مالی به زندان نرود.رییس دادگستری شهرستان سراب ماه گذشته در جمع قضات گفت :  نمایندگان مجلس شورای اسلامی می‌توانند با اصلاح ماده دو قانون نحوه اجرای محکومیت‌های جرایم مالی ،  مجازات حبس و زندان را از بدهکاران مهریه حذف کنند.همچنین در دیداری که نمایندگان روحانی مجلس با مراجع تقلید در شهر قم داشتند ایات عظام با تقبیح مجازات زندان به دلیل ناتوانی در پرداخت مهریه ،  خواستار تغییر فوری این قانون شدند.