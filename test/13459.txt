رئیس کل بانک مرکزی گفت :  در حالی حدود یک ماه از مهلت دریافت مجوز برای موسسات مالی و اعتباری از بانک مرکزی باقی مانده است که حدود 100 موسسه مالی و اعتباری هنوز مجوز بانک مرکزی را کسب نکرده اند . به گزارش واحد مرکزی خبر  ،  محمود بهمنی روز دوشنبه در حاشیه سومین همایش صادرت وخدمات بانکی در جمع خبرنگاران با اشاره به نزدیک شدن پایان مهلت برای مراجعه موسسات مالی و اعتباری به بانک مرکزی افزود :  تنها چهار تا پنج درصد از موسسات مالی و اعتباری تا کنون ساماندهی نشده‌اند که بیشتر انها تا کنون به بانک مرکزی مراجعه کرده‌اند و تعداد زیادی از انها توانسته‌اند مجوز دریافت کنند ،  ضمن اینکه برخی نیز موافقت اصولی را اخذ کرده اند .وی تصریح کرد :  سازمان اقتصاد اسلامی با 1200 صندوق نیز توانست مجوز فعالیت خود را از بانک مرکزی دریافت کند .بهمنی ابراز امیدورای کرد که موسسات مالی و اعتباری باقیمانده برای دریافت مجوز اقدام کنند ،  در غیراین صوت بانک مرکزی به نحو دیگری با انها برخورد خواهد کرد .رئیس کل بانک مرکزی تصریح کرد :  بانک مرکزی در هشت ماه گذشته لزوم دریافت مجوز فعالیت به موسسات مالی و اعتباری بدون مجوز را اعلام کرده است و صندوق‌های قرض الحسنه نباید به صورت دوره‌ای برای پرداخت سود اقدام کنند و اگر این صندوق‌ها مسئولیتی را قبول می‌کنند باید تعهدات ناشی از ان را بپذیرند .بهمنی بدون اعلام مجازات‌ها برای موسساتی که تا پایان ماه جاری موفق به کسب مجوز نشوند ،  گفت :  موارد مجازات با پایان مهلت اعلام خواهد شد .وی با بیان انکه بانک مرکزی برای حمایت از تعاونی‌های اعتباری اقدام به ارایه مجوز به انها می‌کند  ،  گفت :  این امر برای حمایت بیشتر برای بخش تعاون انجام می‌شود .رئیس کل بانک مرکزی در ادامه درخصوص حراج سکه نیز گفت :  بانک مرکزی سکه را تا رسیدن به قیمت جهانی عرضه کرد ،  زیرا اگر قیمت به کمتر از قیمت‌های بین المللی می‌رسید باید ذخایر را با قیمت پایین ارایه می‌کردیم که در این صورت امکان خروج ذخایر وجود داشت .وی ادامه داد :  حداکثر قیمت طلا در بازار بر اساس نرخ‌های جهانی به علاوه کارمزدی اندک است .بهمنی ،  تعداد سکه‌های عرضه شده در بازار را اندک دانست و افزود :  بانک مرکزی معتقد بود در این شرایط باید حدود 200 هزار قطعه سکه را ارایه کند اما در زمان حاضر کمتر از 20 هزار قطعه سکه در بازار مورد تقاضا بوده است .رئیس کل بانک مرکزی تصریح کرد :  همزمان با عرضه سکه‌ها در بازار مردم نیز برای دستیابی به سود بیشتر اقدام به فروش سکه‌ها کردند و این امر در میزان عرضه سکه‌ها موثر بود .وی درخصوص انتقال نهاد حراج سکه از بانک کارگشایی به بورس کالا نیز گفت :  این امر در حال بررسی است و هم اکنون بانک کارگشایی و سایر بانک‌ها توانسته‌اند به نحو مطلوبی این امر را انجام دهند و مشکلی دراین خصوص وجود ندارد .بهمنی افزود :  بانک مرکزی در حال بررسی انتقال محل حراج سکه است و تا زمانی که نظرهای کارشناسی مشخص نشود نمی‌توان اظهار نظر کرد .وی درادامه درخصوص تسهیلات سیستم بانکی به صادر کنندگان گفت :  بانک مرکزی 500 میلیون دلار را نزد بانک‌ها سپرده گذاری کرده است تا صادر کنندگان بتوانند از ان استفاده کنند ،  علاوه بر ان نیز تا دو هفته اینده 500 میلیون دلار دیگر نیز تخصیص می‌یابد که در مجموع این رقم به یک میلیارد دلار افزایش می‌یابد .بهمنی افزود :  همچنین 500 میلیون دلار نیز خط اعتباری ریفاینانس برای صادر کنندگان در نظر گرفته شده است که می‌توانند ازان برای صادرات استفاده کنند .وی اضافه کرد :  تسهیلات ریالی برای صار کنندگان در نظر گرفته نشده است .رئیس کل بانک مرکزی تصریح کرد :  هیئت دولت دو ماه به بدهکاران سیستم بانکی برای پرداخت مطالبات معوق فرصت داد تا در صورتی که اقدامی دراین خصوص انجام شود کل جریمه بخشوده شود .بهمنی خاطر نشان کرد :  در صورتی که اقدامی در این خصوص نشود بانک مرکزی و سیستم بانکی نمی‌تواند بخششی را انجام دهد .وی با بیان انکه رقم جریمه بعد از این دو ماه شش درصد نیست ، گفت  :  این رقم پس از دو ماه و به مرور زمان به 8  ،  10  ،  12 درصد و  … . افزایش می‌یابد .رئیس کل بانک مرکزی ادامه داد :  در صورتی که افراد برای تعیین تکلیف مطالبات معوق مراجعه نکنند اقدامات دیگری را انجام می‌دهیم و صدور دسته چک و خدمات بانکی برای انها را لغو می‌کنیم .وی درخصوص کنترل نقدینگی نیز گفت :  اگر نقدینگی به سمت تولید وتکمیل واحدهای نیمه کاره حرکت کند اقتصاد کشور با مشکلی مواجه نخواهد شد اما در صورتی که به سمت جامعه سوق یابد  ، مشکل ایجاد می‌شود .بهمنی افزود :  هر زمان که نقدینگی به سمتی حرکت کند بانک مرکزی با انتشار اوراق مشارکت اقدام به جمع اوری نقدینگی و هدایت به سمت تولید می‌کند .رئیس کل بانک مرکزی تصریح کرد :  هر چند تسهیلات ازدواج در زمان کنونی چهار میلیون تومان به صورت قرض الحسنه است اما بررسی‌ها برای افزایش تسهیلات در این بخش برای اقشار خاصی مانند دانشجویان در حال انجام است .وی افزود :  هدف از بررسی‌ها افزایش میزان تسهیلات است و کاهش ان مد نظر نخواهد بود.