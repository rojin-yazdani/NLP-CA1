 		مراقب باشید معتاد نشوید! این جمله‌ای است که مسئولان کافه بازار در توضیح بازی‌ای نوشته‌اند که مدت‌هاست به یکی از پرطرفدار‌ترین گیم‌های گوشی‌های هوشمند و تبلت‌ها تبدیل شده است؛ «کلَش آف کلَنز» یا همان جنگ قبایل که برعکس بیشتر بازی‌های اینترنتی، مخاطبانش سن و سال خاصی ندارند و بین علاقه‌مندانش همه جور آدمی دیده می‌شود؛ از بچه‌های 11 – 10ساله تا جوان‌ها و بزرگ‌ترهایی که دوره میانسالی را می‌گذرانند.به گزارش جام جم، برای جماعتی که ساعاتی از روز را به این بازی اختصاص می‌دهند اکانت، مرحله ( لِوِل) و الماس(جِم) اصطلاح‌های معنی‌داری هستند؛ چند کلمه ساده که خارج از دنیای مجازی بازی برای خودشان بروبیایی دارند و با قیمت‌های عجیب و غریب معامله می‌شوند. تا جایی که می‌توان گفت وابستگی به بازی کلش آف کلنز نه تنها رکورد بقیه بازی‌های اینترنتی را شکسته که بازیکنانش هم رکورد معامله‌های واقعی یک دنیای مجازی را به خودشان اختصاص داده‌اند.هزینه های مالی برای بازی مجازیاعتیاد به بازی کلش آف کلنز، از صرف ساعت‌ها وقت در دنیای مجازی این بازی شروع می‌شود؛ ساعت‌ها حمله، غارت منابع و جمع‌آوری جِم (الماس) اما این تازه آغاز ماجراست؛ برای خیلی‌ها حضور جدی‌تر در این بازی یعنی کسب امتیازهای بیشتر و رسیدن به مرحله‌های بالاتر، اتفاقی که رفته‌رفته آن قدر اهمیت پیدا می‌کند که حاضرند بجز وقت، هزینه‌های دیگری هم برای آن بپردازند؛ هزینه‌های مالی و ریالی!پای معامله‌های چندمیلیون تومانی همین‌جا به بازی کلش آف کلنز باز می‌شود؛ آن هم درست زمانی که بازیکنان علاقه‌مند، به خرید و فروش اکانت‌هایی مشغول می‌شوند که با صرف وقت بیشتر به مرحله‌های بالاتر بازی رسیده‌اند؛ اکانت‌هایی که کارگر، جِم، منابع و کاپ بیشتری دارند و در موقعیت چشمگیرتری قرار گرفته‌اند.واسطه‌ها وارد می‌شوندبرای ورود به دنیای جماعتی که کلش آف کلنز از خواب شب هم برایشان واجب‌تر شده، فقط کافی است نگاهی به سایت‌های مختلفی بیندازید که به ادعای خودشان، تنها واسطه‌ای برای خرید و فروش مطمئن اکانت کلش هستند. اما قبل از ورود لطفا ذهنتان را از عدد و رقم‌های کوچک و ریز پاک کنید؛ اینجا نرخ‌های بالا و ویژه حرف اول را می‌زنند. پس اصلا تعجب نکنید اگر یکی از فروشنده‌ها، قیمت30 میلیون تومانی را برای فروش اکانتی که در مرحله 153 قرار دارد به بقیه پیشنهاد بدهد. نرخ عجیب و غریبی که شاید از نگاه افرادی که خارج گود نشسته‌اند و از وابستگی عجیب اهالی این قبیله به بازی خبر ندارند، تا اندازه زیادی غیرقابل باور به نظر برسد، اما حقیقتی است که وجود دارد؛ شاهد این ادعا معامله‌های دیگری هستند که در آنها مبالغ دیگری برای خرید و فروش اکانت ردو بدل شده است؛ از رقم‌های زیر 500 هزارتومان برای اکانت‌های لول پایین‌تر تا معامله پراید 9 میلیون تومانی و خریدن اکانت لِوِل 160.مدیر یکی از سایت‌های فعال در زمینه خرید و فروش اکانت در این باره به جام‌جم می‌گوید: بیشترین معامله‌های صورت گرفته حول و حوش دو میلیون تومان و پایین‌تر هستند. با این حال هرچند وقت یکبار، اکانت‌هایی با قیمت‌های بالاتر هم مورد معامله قرار می‌گیرند؛ از پنج میلیون تا 13 میلیون و حتی بالاتر.از این نظر لِوِل‌های قابل فروش از 40 شروع می‌شوند و تا حول و حوش250 ادامه پیدا می‌کنند و معیار دقیقی برای قیمت‌گذاری هم وجود ندارد: « هیچ مرجعی وجود ندارد که قیمت بدهد و بگوید یک اکانت واقعا چقدر می‌ارزد و هرکسی نسبت به آپگرید بودن، دیوارها، نیروها و ... برای خودش قیمت می‌گذارد. ما در مورد قیمت‌های پرت و عجیب کاری نمی‌توانیم بکنیم؛ فقط واسطه هستیم برای انجام معامله. 15 هزارتومان برای تبلیغ فروش هر اکانت از کاربر می‌گیریم و اگر معامله انجام شد 15 هزارتومان دیگر هم برای انجام این معامله به حسابمان ریخته می‌شود. در عوض خریدار و فروشنده یک معامله امن را انجام می‌دهند. یعنی خریدار پول را به حساب ما واریز می‌کند و ما از صحت ایمیل و رمز عبور اکانت باخبر می‌شویم و بعد از سه روز پول را به حساب فروشنده می‌ریزیم.»آنها زمان را ‌می‌فروشنددر صفحه اکانت‌های فروشی همین سایت، شماره تلفن بازیکن‌های زیادی پشت سر هم قرار گرفته؛ بازیکن‌هایی که هرکدام نرخی را برای اکانت کلش آف کلنز خودشان درنظرگرفته‌اند. بازیکنی که اکانت مرحله 170 را از طریق معرفی در همین سایت، به قیمت هشت میلیون تومان فروخته، دراین باره به ما می‌گوید: حدود یک سال و نیم وقت گذاشتم تا به این مرحله برسم. بعضی روزها تا هشت ساعت هم بازی می‌کردم، بعضی روزها هم کمتر. اما روزی نبود که سری به کلَنم نزنم.این دانشجوی 21 ساله در پاسخ به این پرسش که چرا تصمیم گرفته بازی‌ای را که این همه برایش وقت گذاشته بفروشد، می‌گوید: دیگر خسته شده بودم، سرم هم شلوغ شده بود و نمی‌توانستم مثل قبل وقت بگذارم و بازی کنم، از آن طرف شرایطی پیش آمده بود که نیاز مالی داشتم، به خاطر همین اکانتم را با قیمت ده میلیون تومان برای فروش گذاشتم و در نهایت هشت میلیون معامله کردم.رقمی که شاید برای اکانت مجازی یک بازی اینترنتی عجیب باشد، اما به گفته خود این فرد معادل ارزش زمانی بوده که او در آن 18 ماه پای کلش آف کلنز گذاشته! 18 ماه از بهترین روزهای جوانی و فرصت‌هایی که برای یادگیری یا تجربه مهارت‌های دیگر داشته است.علیرضا نوجوان 15 ساله‌ای است که پایش به معامله اکانت در بازی کلش آف کلنز باز شده، اما در این معامله او لقب خریدار را گرفته و اکانتی را که درمرحله 98 قرار داشته با کلی چک و چانه بالاخره با قیمت یک میلیون و 800 هزارتومان خریده؛ شماره‌اش را می‌گیریم و بعد از شنیدن یک آهنگ انتظار شاد و مفرح بالاخره جواب می‌دهد و می‌گوید: من خودم اکانت داشتم اما لِوِل‌اش خیلی پایین بود اما یک بار با دوستانم کل انداختیم و من گفتم تا آخر هفته یکی از لِوِل‌های بالای 100 می‌شوم، که خب رسیدن به این لِوِل در این مدت کوتاه بعید بود به خاطر همین هزینه کردم و اکانت دیگری خریدم و خودم را به بالای 100 رساندم.- یک میلیون و 800 پول کمی نیست؛ از کجا آوردی؟- از مادرم گرفتم.- نپرسید برای چه کاری می‌خواهی؟- نه گفتم لازم دارم و او هم پیگیر نشد.- مادرت چه کاره است؟- دکتر زنان.- خبر دارد کلش بازی می‌کنی؟- نه.شرطی شدن بلای جان بازیکناناما چرا حضور در یک بازی اینترنتی و رسیدن به مراحل بالاتر این قدر مهم می‌شود که برخی حاضرند برای آن چندمیلیون تومان هزینه کنند؟ این سوالی است که دکتر عباس تهرانی، استاد دانشگاه و مدرس آسیب‌های اجتماعی در این ‌باره‌‌ به ما می‌گوید: بازیکن‌ها در این نوع بازی‌های اینترنتی نسبت به انجام بازی شرطی می‌شوند؛ یعنی با توجه به سیستم پاداش در صعود که مرحله به مرحله به آنها داده می‌شود و هیجان خوبی را هم برایشان ایجاد می‌کند، واکنش نشان می‌دهند و کم‌کم نسبت به این پاداش و هیجانی که به دست می‌آورند شرطی می‌شوند. همین شرطی شدن عاملی می‌شود که بازی را برای رسیدن به مرحله‌های بالاتر ادامه بدهند. حالا اگر یک نفر عجول بود و وقت زیادی برای گذراندن همه مرحله‌های بازی نداشت و دوست داشت زودتر به پاداش‌های بالاتر برسد، به فکر خرید حاصل دسترنج بازیکن‌های دیگر می‌افتد. از آن طرف هم فروشنده‌ها وقتی این نیاز را می‌بینند برای خودشان قیمت می‌دهند و یک کاسبی اینجا راه می‌افتد.‌این استاد دانشگاه با اشاره به مضرات وابستگی به این بازی می‌گوید: بازیکن‌ها در این بازی اهمیتی به حفظ جان سربازانشان نمی‌دهند و حاضرند برای رسیدن به منابع دیگران و کسب امتیاز بیشتر همه را قربانی کنند. از آن طرف برای رسیدن به همین منابع با خشونت زیاد به غارت منابع دیگران می‌پردازند و دهکده دشمن را نابود می‌کنند. متاسفانه این همه خشونت به مرور برای آنها عادی می‌شود و این موضوع مخصوصا در نسل نوجوان و جوان ما اتفاق خوبی نیست.محبوبیت کلش آف کلنز بین بقیه بازی‌هاخارج از بحث خرید و فروش اکانت، علاقه‌ای که خیلی‌ها به نصب این بازی روی تبلت‌ها و تلفن‌های همراه‌شان پیدا کرده‌اند موضوع قابل بحثی است که نشان از محبوبیت کلش آف کلنز بین جماعتی دارد که پا به دنیای فناوری‌های هوشمند گذاشته‌اند. علی نادعلی‌زاده یکی از مدیران فروشگاه سیبچه (اپلیکیشن‌های مخصوص سیستم عامل آی‌او‌اس) در این باره به جام‌جم می‌گوید: اسفندماه سال گذشته در یک آمارگیری کلی، میزان نصب بازی‌ها و اپلیکیشن‌های مختلف را از روی سیبچه در یک بازه زمانی کوتاه‌مدت کنترل کردیم، بر این اساس از بین 91 هزار نصبی که در این بازه زمانی از طریق سیبچه انجام شده بود، 23 هزار و 500 نصب به بازی کلش آف کلنز اختصاص داشت، یعنی حدود 26 درصد کل نصب‌ها متعلق به این بازی بود که رقم قابل توجهی است و ازعلاقه کاربران به این بازی حکایت دارد.امین امیرشریفی یکی ازمدیران کافه بازار( اپلیکیشن‌های مخصوص سیستم عامل اندروید) هم در این باره به جام‌جم می‌گوید: کلش آف کلنز در کافه بازار بیشتر از پنج میلیون نصب فعال دارد و حدود 350 هزار نفر هم در قسمت نظرات آن نظرشان را درباره بازی ثبت کرده‌اند. نمره میانگین 6/4 از 5 را هم به دست آورده که نشان‌دهنده محبوبیتش است. آخرین آپدیت بازی مربوط به دهم تیر است که در این روز حدود 5/3 میلیون بار درخواست باز کردن صفحه بازی در بازار برای آپدیت کلش آف کلنز ثبت شده و در همین روز بیش از ۵۲ هزار نظر برای برنامه نوشته شده است.زمانی برای معامله الماسبجز خرید و فروش اکانت، معامله جِم (الماس) هم برای خودش بازار داغ دیگری دارد؛ با این که کلش آف کلنز جزو بازی‌هایی است که نصب رایگان دارد و مثل بقیه بازی‌های رایگان اکثر محتویات و قابلیت‌های آن آنلاک و باز است، اما بازیکن‌ها برای این که قوی‌تر شوند باید مقداری پول خرج کنند. جز این، بازیکن‌ها برای ساخت ساختمان‌های خود در بازی هم نیاز به منابع دارند، اما از آنجا که خیلی وقت‌ها حوصله غارت کردن ندارند، باید با جِم نیاز خودشان را به منابع جدید رفع کنند؛ اتفاقی که باعث شده طرفداران بازی کلش، نسبت به خرید جِم هم علاقه نشان بدهند. علاقه‌ای که باز هم پای واسطه‌هارا به این معامله باز کرده تا جایی که جِم در جعبه‌های 28 هزارتایی به قیمت 745 هزارتومان به فروش می‌رسد. در این بازار جعبه‌های 14 هزارتایی 375 هزارتومان، 9000 تایی 265 هزارتومان و بالاخره یک جعبه جم 500 تایی 17 هزار و 900 تومان قیمت دارد؛ اتفاقی که باعث خارج شدن مقادیر زیادی ارز به واسطه اعتیاد به یک بازی اینترنتی از کشورمان شده است. 	