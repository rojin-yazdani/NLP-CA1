 		هفته پیش خبری منتشر شد مبنی بر اینکه شهر قم، شهر هوشمند می‌شود.به گزارش ایران، طرح هوشمند‌سازی شهر قم در قالب قرارداد همکاری با شرکت مخابرات کره جنوبی ( KT) اجرایی خواهد شد. به گفته مسئولان، طرح هوشمند‌سازی قم با همکاری دولت ظرف یک سال به بهره‌برداری خواهد رسید.KT پیشرو در هوشمندسازی شهرها«در کشورهای دنیا بخصوص کشورهایی که از نظر فناوری پیشرفته هستند به هوشمند‌سازی شهرهای خود از نظر اجتماعی، اقتصادی، بهداشتی و درمانی و دیگر خدمات روی می‌آورند و تمام این کارها به صورت هوشمند و الکترونیک انجام می‌شود چرا که این کار مزایای فراوانی چون کاهش ترافیک و آلودگی هوا، حفظ محیط‌زیست و... را به همراه دارد بنابراین در این راستا شهر قم به صورت آزمایشی به عنوان نخستین شهر هوشمند می‌شود.»داوود زارعیان سخنگوی شرکت مخابرات ایران با بیان این مطلب به «ایران» می‌گوید: در بین کشورهای دنیا که نسبت به هوشمند‌سازی شهر اقدام کرده‌اند، کره جنوبی یکی از کشورهای پیشرو است.کره جنوبی از جمله کشورهایی است که کاربرد ارتباطات و فناوری اطلاعات در آن بسیار بالاست و سئول پایتخت کره جنوبی در بین شهرهای توریستی این کشور خود نمونه شهر هوشمند است که ایران از این کشور برای هوشمندسازی الگوبرداری می‌کند.زارعیان در ادامه می‌گوید: شرکت KT ) korea telecom) یکی از شرکت‌های کره جنوبی است که هم در حوزه اینترنتی و هوشمند‌سازی و هم در زمینه زیرساخت‌های شهری بسیار خوب عمل کرده است و این شرکت را شرکت مخابرات ایران به عنوان مشاور در انجام کارهای زیرساختی خود انتخاب کرده است.البته سا ل‌ها است که این شرکت با شرکت مخابرات ایران قرارداد همکاری دارد و همواره برای پیاده‌سازی طرح‌های توسعه‌ای در کنار مخابرات ایران حاضر بوده و برای توانمندسازی متخصصان داخلی مخابرات آموزش‌های لازم را نیز ارائه داده است. بنابراین مخابرات ایران برای هوشمند‌سازی قم این شرکت را انتخاب کرده است.زارعیان می‌گوید: اخیراً متخصصان شرکت کره جنوبی سفری به ایران داشتند تا بحث هوشمند‌سازی را در ایران با همکاری مخابرات ایران پیاده کنند و با بررسی‌هایی که انجام دادند به این نتیجه رسیدند که شهر قم را می‌توان به عنوان شهر پایلوت برای هوشمندسازی انتخاب کرد.اما سؤال این است که قم چه قابلیت هایی دارد که شرکت کره‌ای این شهر را به عنوان پایلوت انتخاب کرده است. سخنگوی شرکت مخابرات در این خصوص می گوید: قم شاهراه ارتباطی 17 استان در کشور است از سوی دیگر در این شهر حوزه های علمیه و طلبه هایی از کشورهای مختلف حضور دارند و در شهر قم بحث محتوایی در زمینه دینی و علمی بسیار بالاست. انتشار اطلاعات از قم به سمت سایر کشورها بسیار بالاست. 97 درصد جمعیت این شهر باسواد است در عین حال این استان از جمله استان هایی است که جمعیت روستا نشین کمی دارد این مزیت ها باعث شد که این شهر در بین سایر شهرها در اجرای پروژه به عنوان پایلوت انتخاب شود و پیش‌بینی می شود که هوشمند سازی شهر قم از سایر شهرها سریعتر و بهتر انجام شود.هوشمندسازی قم با کمک استانداریهوشمند سازی، طرحی است که دولت آن را پیگیری می‌کند و در این باره برای آشنایی مردم و مسئولان همایش‌هایی نیز برگزار کرده است. بنابراین سوال این است که نقش وزارت ارتباطات و فناوری اطلاعات در هوشمندسازی شهر قم چیست و دولت قرار است چه‌کارهایی، در هوشمند‌سازی شهر قم انجام دهد؟زارعیان می‌گوید: در اجرایی شدن این طرح استانداری نماینده دولت است که با وزارت ارتباطات و فناوری اطلاعات هماهنگ است و قطعاً در این طرح نقش بزرگی دارد. بحث اصلی این است که دولت سیاستگذار است و کار اجرایی طرح‌ها از سوی شرکت‌ها و اپراتورهای خصوصی انجام می‌پذیرد که مخابرات ایران نیز در این راستا در میدان حضور دارد و می‌خواهد با کمک دولت طرح هوشمندسازی را در شهر قم اجرایی کند.بنابراین با استانداری قم در این باره هماهنگی‌های لازم صورت گرفته است تا این طرح جامه عمل بپوشد. وی می‌گوید: امیدواریم که هر چه سریعتر دولت مجوزهای لازم را درباره هوشمند‌سازی شهر قم به عنوان پایلوت صادر کند تا این طرح مشترک را شرکت مخابرات ایران با شرکت کره‌ای اجرا کند.اما در صورت صدور مجوز نهایی برای هوشمندسازی شهر قم چه میزان زمان لازم است تا این طرح به سرانجام برسد. زارعیان در این باره به «ایران» می‌گوید: شرکت کره‌ای مرحله اول کار را به صورت مسأله (پروپوزال) ارائه کرده است که در آن تمام هزینه‌ها، خروجی و نتایج و زمان انجام کار اعلام شده است به عبارتی در هوشمند‌سازی شهرها گام اول برداشته شده است، بنابراین امیدواریم با کمک دولت، گام‌های بعدی را نیز سریعتر برداریم و پیش برویم و اگر همه کارها خوب و بموقع انجام شود پیش‌بینی می‌کنیم یک ساله بتوانیم شهر قم را شهری هوشمند کنیم.اما شرکت مخابرات ایران در اصل چه کاری می‌خواهد انجام دهد؟ زارعیان دراین باره به شبکه اصلی ارتباطی حوزه شهری که در اختیار مخابرات است، اشاره کرده و می‌گوید: شرکت مخابرات ایران از طریق تلفن ثابت، تلفن همراه و اینترنت ADSL در تمام شهرها حضور دارد از این‌رو می‌توانیم هوشمند‌سازی را انجام دهیم. تمام مراکز مخابرات کشور از طریق سیم مسی این شرکت به هم متصل هستند بنابراین شرکت مخابرات ایران راحت‌تر می‌تواند هوشمندسازی شهر را اجرا کند. وی می‌افزاید: البته شرکت‌های دیگر هم می‌توانند چنین طرحی انجام دهند ولی باید از شرکت مخابرات امکانات بگیرند.زارعیان در پایان می‌گوید: ساختار شرکت مخابرات ایران بر مبنای IP در حال طراحی شدن است.به عبارتی طرح‌های مهم شرکت مخابرات ایران در کل کشور به صورت شبکه یکپارچه در حال اجرا است و این شبکه ضمن افزایش ظرفیت‌ها و قابلیت‌ها، امکان ارائه سرویس‌های ارزش افزوده را چندبرابر و هزینه سرویس‌های ارزش افزوده را نیز ارزان می‌کند. این طرح نیز با همکاری شرکت korea telecom و معاونت شرکت مخابرات ایران در حال اجرا است.گفتنی است در پیگیری‌های به عمل آمده از سازمان تنظیم و مقررات ارتباطات رادیویی (رگولاتوری) سؤال شد که آیا مجوزی برای هوشمندسازی شرکت مخابرات ایران صادر شده است یا خیر و یا در چه مرحله‌ای قرار دارد که جهانگیر اسدی سخنگوی سازمان رگولاتوری دراین خصوص به <ایران> گفت: مخابرات برای هوشمندسازی نیازی به صدور مجوز جداگانه ندارد و در چارچوب پروانه خود می‌تواند به این کار اقدام کند.شهر هوشمند در یک نگاه«شهر هوشمند» مکانی ممتاز برای توسعه پایدار اقتصادی، صنعتی، اجتماعی و ... بوده که در آن به مسائلی مانند ترافیک، مصرف انرژی، آلودگی، تخریب سرزمین، به‌روز‌رسانی و بهینه‌سازی زیرساخت‌های شهری، بهبود کیفیت زندگی و... از طریق یک رویکرد نوآورانه، بر اساس ارتباط و تبادل اطلاعات با هدف بهینه‌سازی فرآیندهای مدیریت شهری پرداخته می‌شود. بنابراین شهر هوشمند دارای زیرمجموعه‌ها، زیرسیستم‌ها و مؤلفه‌های اصلی زندگی مانند مدیریت هوشمند شهری (Smart Governance)، انرژی هوشمند (Smart Energy)، ساختمان هوشمند (Smart  Building )، حمـــل و نقــل هوشـــمند (Smart Mobility )، زیرساخت هوشــــمند (Infrastructure Smart)، تکنولوژی هوشمند (Smart Technology)، سلامت و مراقبت‌های بهداشتی هوشمند ( Smart Healthcare) و شهروند هوشمند (Smart Citizen) است. در این شهرها که براساس زیرساخت‌های زندگی الکترونیک طراحی می‌شود، نیازهای افراد به روشی هوشمندانه و با استفاده از آخرین فناوری‌های روز دنیا تأمین می‌شود.اگرچه زیرساخت‌های فیزیکی از مهم‌ترین و ضروری‌ترین نیازهای توسعه زندگی در شهرهای هوشمند است، اما امروزه شهرها بیش از پیش به ابزارهای ارتباطی مبتنی بر فناوری‌های روز دنیا نیاز دارند. محیط زندگی هوشمند، اقتصاد هوشمند، حمل و نقل هوشمند، ساختمان هوشمند و... از همه مهم‌تر شهروندان هوشمند، از معیارهای اصلی شهرهای هوشمند هستند. 		 	