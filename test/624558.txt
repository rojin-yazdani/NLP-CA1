 		مدیر اجرایی موتور جست‌وجوی پارسی‌جو، بهبود تجارت الکترونیک ایران و کسب سالیانه حداقل ۵۰۰ میلیون دلار را از مهم‌ترین نتایج اقتصادی شکل‌گیری موتورهای جست‌وجوی بومی دانست و رقابت میان موتورهای جست‌وجو و پیشرفت آنها را موجب ارتقای دیگری اعلام کرد.به گزارش اقتصاد آنلاین، امیرعلی خیراندیش، در پاسخ به اینکه چرا زمانی که موتور جست‌وجوی عامی مانند گوگل جواب کاربر را می‌دهد، موتور جست‌وجوی بومی لازم است؟ گفت: دلایل مختلفی از جمله فرهنگی، اجتماعی و سرویس‌های ارزش افزوده وجود دارد، اما یکی از مهم‌ترین دلایل آن مبحث اقتصادی است. جستجوگرها جنبه اقتصادی پررنگی داشته و ظرفیت بالقوه‌ای دارند که در حال حاضر در ایران محقق نشده است و اگر این اتفاق بیفتد، باعث می‌شود تجارت الکترونیک ایران جهش خوبی داشته باشد.وی با تاکید بر بحث اقتصادی موتورهای جست‌وجوی موفق در دنیا بیان کرد: گوگل با ارائه جهانی خدمات، حدود ۶۰ هزار نفر نیرو دارد و درآمدش در سال گذشته ۷۲ میلیارد دلار بوده است، اما موتور جست‌وجوی بومی چین به اسم بایدو با ارائه خدمات به این کشور، دو سوم گوگل نیرو دارد (حدود ۴۲ هزار نفر) و ۱۰ میلیارد دلار درآمد در سال گذشته داشته است. همچنین یاندکس روسیه با بیش از ۵۰۰۰ نیرو در حدود یک میلیارد دلار یا موتور کره جنوبی حدود ۲.۵ میلیارد دلار درآمد کسب کرده است، بنابراین می‌توان نتیجه گرفت که موتورهای جست‌وجو جنبه اقتصادی خوبی دارند.مدیر اجرایی موتور جست‌وجوی پارسی‌جو در ادامه با اشاره به تاثیر غیرمستقیم موتورهای جست‌وجو اظهار کرد: البته این فقط ظرفیت اقتصادی موتور جست‌وجو را نشان می‌دهد و جستجوگرها باعث می‌شوند بنگاه‌های اقتصادی دیگر هم خود را در فضای وب به درستی نشان دهند و حجم تجارت الکترونیک گسترده شود.خیراندیش با اشاره به انجام مطالعات عظیم در مورد مدل‌های اقتصادی موتورهای جست‌وجو اضافه کرد: در ایران کاملا این ظرفیت وجود دارد که یک موتور جست‌وجوی بومی حداقل ۵۰۰ میلیون دلار در سال درآمدزایی داشته باشد که معادل ۱۱.۵ میلیون بشکه نفت است. در کشورهای توسعه‌یافته از لحاظ اقتصادی حدود دو درصد سرانه داخلی (GDP)، تجارت الکترونیک است، بنابراین اگر این موضوع در کشور ما محقق شود، قابل پیش‌بینی است که بیش از ۱۰ میلیارد دلار در صنعت تجارت الکترونیک گردش مالی وجود داشته باشد.وی با بیان اینکه اگر به صنعت فناوری اطلاعات اهمیت ندهیم، از دنیا عقب می‌مانیم و در حال حاضر هم این اتفاق افتاده است، افزود: سالانه ۱۵۰هزار نفر نیروی متخصص از کشور خارج می‌شود که بسیار دردآور است و این معادل ۱۵۰ میلیارد دلار و حدود دو برابر درآمد نفتی است که می‌توان با ایجاد بستر مناسب این افراد را در کشور حفظ کرد.مدیر اجرایی موتور جست‌وجوی پارسی‌جو با اشاره به تاثیرات درآمد موتور جست‌وجو اظهار کرد: در حال حاضر پارسی‌جو به صورت مستقیم حدود ۵۰ نفر نیرو دارد، اگر تمام الزامات و کمک‌هایی که برای راه‌اندازی موتور جست‌وجوی بومی لازم است، تحقق یابد، مطمئنا حداقل به صورت بالقوه می‌توانیم ۵۰۰ میلیون دلار درآمدزایی داشته باشیم. همچنین می‌توانیم حداقل حدود ۲۰۰۰ نیرو داشته باشیم که به صورت غیرمستقیم باعث می‌شود دو میلیارد دلار صرفه جویی اقتصادی حاصل شود.خیراندیش با بیان اینکه از نظر فنی به نقطه خوبی رسیدیم، اظهار کرد: حدود دو ماه پیش مرکز تحقیقات مخابرات یک ارزیابی روی چهار موتور جستجوگر انجام داد که پارسی‌جو بعد از گوگل بهترین کیفیت را به خود اختصاص داد و بالاتر از موتور بینگ مایکروسافت قرار گرفت. البته نمی‌توان گفت از نظر کیفیت کامل هستیم، گوگل هم چنین ادعایی نمی‌کند، زیرا این یک کار تحقیق و توسعه‌ای است و هر روز باید بهتر شود، اما از نظر کیفیت حتی از بینگ وضعیت مطلوب‌تری داریم.وی همچنین با بیان اینکه از صداوسیما و رسانه‌ها انتظار ایجاد آگاهی و فرهنگ‌سازی داریم، گفت: با وجود اینکه معرفی گسترده در مورد پارسی‌جو صورت نگرفته است، در حال حاضر کاربر قابل قبولی داشته و روزانه بیش از ۷۰۰ هزار بازدید داریم و با برنامه‌های نقشه راه پارسی‌جو و حمایت‌های مورد نیاز سهم بازار افزایش خواهد یافت.مدیر اجرایی موتور جست‌وجوی پارسی‌جو با اشاره به سهم بازار این موتور جست‌وجو در ایران بیان کرد: از جهت سهم بازار در ایران تقریبا تمام پرس‌وجوها به گوگل فرستاده می‌شود. البته با توجه به اینکه گوگل دفتر رسمی در کشور ما ندارد، تعداد پرس‌وجوهای فرستاده به این موتور به صورت دقیق قابل اندازه‌گیری نیست.خیراندیش با تاکید بر تلاش برای افزایش سهم بازار پارسی‌جو اظهار کرد: با کارهای تبلیغاتی و روابط عمومی موجود می‌خواهیم این آگاهی را به کاربر برسانیم که این موتور جست‌وجو با چنین قابلیت‌هایی وجود دارد و با این برنامه‌ها طی یک سال آینده تعداد پرس‌وجوها به چندین برابر خواهد رسید، اما اگر بخواهیم موتور جست‌وجویی قدرتمندی مانند نیور (NAVER) کره جنوبی داشته باشیم که کاربران آن کشور فقط دو درصد پرس‌وجوها را به گوگل می‌فرستند و ۹۷ درصد به موتورهای بومی خودشان فرستاده می‌شود، کل کشور باید تلاش کنند. در حال حاضر در ایران هر کاربر در وب روزانه سه پرس‌وجو به موتورهای جست‌وجو می‌فرستند، ولی در کره جنوبی هر کاربر هشت پرسش می‌فرستد. یعنی جای پنج پرس‌وجو در آن خالی است و دلیل آن فقدان و مشخص نبودن قابلیت موتور جست‌وجوی بومی است.وی با اشاره به رقابت بین موتورهای جست‌وجو و و لزوم این رقابت بیان کرد: در چین، روسیه و کره جنوبی بیش از یک موتور جست‌وجو وجود دارد، اما قاعدتا یکی از آن‌ها به عنوان رهبر بازار شناخته می شوند که دلایل متعددی دارد. در ایران نیز در حال حاضر دو موتور پارسی‌جو و یوز وجود دارد که البته ما اعتقاد داریم پیشرفت یکی از موتورهای جست‌وجو باعث پیشرفت ‌دیگری نیز می‌شود. 		 	