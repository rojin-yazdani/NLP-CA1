سید مناف هاشمی ،  معاون وزیر ورزش و جوانان از اختصاص پاداش سه میلیارد و ششصد میلیون تومانی جدید دولت به اعضای تیم والیبال ایران خبر داد.به گزارش پایگاه خبری وزارت ورزش و جوانان معاون پشتیبانی و توسعه وزیر ورزش در گفتگو با این پایگاه با تایید خبر مصوبه جدید هیات وزیران برای تیم ملی والیبال ایران گفت :  با پیگیری‌های دکتر گودرزی مصوبه هیات وزیران مبنی بر اختصاص دو میلیارد و یکصد میلیون تومان دیگر به اعضای این تیم در اختیار وزارت ورزش قرار گرفته است و امیدوارم تا چند روز اینده سازمان مدیریت این تخصیص را به وزارت ورزش و جوانان تعلق دهد.سید مناف هاشمی افزود :  اسفند سال گذشته هیات وزیران با پرداخت یک و نیم میلیارد پاداش به تیم ملی والیبال ایران موافقت کرد و با توجه به اینکه موضوع حواله خودرو برای اعضای این تیم محقق نشد هیات وزیران دومیلیارد و یک صد میلیون تومان دیگر پاداش برای اعضای تیم ملی والیبال ایران درنظر گرفت که مجموعا سه میلیارد و ششصد میلیون تومان به انها پرداخت شده است.معاون وزیر ورزش اضافه کرد :  این میزان پاداش اگر بین سی نفر از اعضای تیم ملی و بقیه نفرات وابسته به ان در نظر گرفته شود به طور متوسط هر یک از این عزیزان صد و بیست میلیون تومان پاداش دریافت می‌کنند.دکتر مناف هاشمی گفت  :  همه می‌دانیم هدف ملی پوشان اعتلای نام ایران و شادی مردم است و این میزان پاداش هم با توجه به همه محدودیت‌های مالی کشور و وزارت ورزش برای قدردانی از تلاش‌های فراوان انها در نظر گرفته شده است.