جمعی از اعضای کانون صنفی کارگران در اعتراض به هزینه بالای زندگی و حقوق پایین خود مقابل مجلس تجمع کردند.به گزارش خبرنگار خبرگزاری خانه ملت ،  امروز  ( سه‌شنبه 8 اردیبهشت )  جمعی از اعضای کانون صنفی کارگران در اعتراض به بالا بودن مخارج زندگی و پایین بودن حقوق دریافتی خود در مقابل مجلس شورای اسلامی تجمع کردند.براساس این گزارش این افراد هزینه زندگی را در حدود 3 میلیون تومان اعلام کردند و بیان داشتند که متاسفانه حقوق دریافتی‌شان در حدود 700 هزارتومان است که این مبلغ به هیچ عنوان کفاف خرج و مخارج زندگی انها را نمی‌دهد.تجمع‌کنندگان از نمایندگان مجلس درخواست رسیدگی به وضعیت خود را داشتند.همچنین امروز جمعی از اعضای شرکت تعاونی مسکن قضات و کارکنان محاکم عمومی در اعتراض به عدم دریافت زمین‌های خود و یا مابه ازای ریالی زمین‌های خود در مقابل مجلس تجمع کردند.به گفته یکی از تجمع کنندگان تعداد مال باختگان به بیش از 2400 نفر می‌رسد که بیش از 10 سال است بلاتکلیف هستند.گفتنی است جمعی از فرهنگیان بازنشسته کشوری نیز در اعتراض به عدم دریافت حقوق و پاداش و همچنین عدم برخورداری از بیمه در مقابل مجلس تجمع کردند.به گفته یکی از تجمع کنندگان مدتی است حقوق و پاداشی به انها پرداخت نشده و بغرنج‌تر اینکه این افراد بیمه نیز ندارند.