 		طرح ترابردپذیری شماره‌های تلفن همراه یا همان امکان تغییر اپراتور بدون تغییر شماره، طرحی است که بالاخره پس از بارها مطرح شدن و به نتیجه نرسیدن، به صورت آزمایشی اجرا شده و توانسته برای ۱۳۹۷ نفر از کاربران با موفقیت انجام شود.به گزارش ایسنا، ترابردپذیری شماره‌های تلفن همراه(Mobile Number Portability) مجوزی است که توسط سازمان تنظیم مقررات و ارتباطات رادیویی صادر شده و در قالب این طرح هر مشترک می‌تواند بدون تغییر شماره خود، نسبت به عوض کردن اپراتور خود اقدام و بر حسب علاقه خود از سرویس‌ها و خدمات اپراتورهای دیگر استفاده کند. البته هر یک از مشترکان در طول سال حداکثر می‌توانند دو بار اپراتور ارائه‌دهنده سرویس خود را تغییر دهند و با همان شماره خود از خدمات اپراتورهای دیگر بهره ببرند.این جابه‌جایی اپراتور هر بار برای کاربر هزینه‌ای ۵۰۰۰ تومانی دارد، اما از آنجا که تعرفه اپراتورهای مختلف در اینترنت، مکالمه و سایر خدمات متفاوت است، باید توجه داشت که با تغییر اپراتور و مهاجرت از اپراتور مبدا به مقصد، هزینه‌ها مطابق با اپراتور مقصد محاسبه خواهند شد و هر یک از اپراتورها بر حسب دائمی یا اعتباری بودن سیم‌کارت مشترک و درون‌شبکه‌ای یا برون‌شبکه‌ای بودن مکالمات، رقم‌های متفاوتی را در حساب مشترک اعمال می‌کنند.بدین ترتیب از ۲۰ تیر ماه، اجرای طرح ترابردپذیری شماره‌های تلفن همراه به صورت آزمایشی آغاز شد و علی‌اصغر عمیدیان -رئیس سازمان تنظیم مقررات و ارتباطات رادیویی- دوره آزمایشی یک ماهه را برای این طرح پیش‌بینی کرد. بدین ترتیب که در این دوره زمانی، همزمان با ارزیابی مستمر عملکرد اپراتورها و پایش اقدامات در مرکز ترابرد سازمان تنظیم مقررات و ارتباطات رادیوئی، به مرور برخی محدودیت‌ها در تعداد متقاضیان ورودی اپراتورها برداشته شده و پس از آن راه‌اندازی تجاری آغاز می‌شود.معاون وزیر ارتباطات و فناوری اطلاعات تفاوت دوره آزمایشی را راهی برای اطمینان حاصل کردن از عملکرد صحیح اپراتورها و ارتقای کیفیت خدمات در دوره راه‌اندازی تجاری می‌داند و به به گفته او بین دوره آزمایشی و دوره بهره‌برداری محدودیت تعداد شماره‌های قابل ترابردشدن و عدم امکان ترابرد شماره برای مشترکان حقوقی است.بر اساس همین محدودیت‌هاست که در دوره آزمایشی هر یک از اپراتورهای تلفن همراه می‌توانند روزانه برای حداکثر ۵۰۰ شماره، عملیات ترابرد را انجام دهند و در صورتیکه سقف مجاز روزانه آنها تکمیل ‌شود، متقاضیان می‌توانند روز کاری بعدی درخواست خود را پیگیری کنند.وی درباره نحوه ترابرد شماره و مهاجرت مشترکان تلفن همراه به سایر اپراتورها افزود: متقاضیان ترابرد شماره می‌توانند با مراجعه حضوری به دفاتر امور مشترکین و یا پایگاه اینترنتی اپراتوری که قصد مهاجرت و استفاده از شبکه‌اش را دارند از شرایط ترابرد شماره مطلع شده و درخواست خود را ثبت کنند.از نکاتی که باید پس از فعال‌سازی طرح ترابرددپذیری مد نظر قرار گیرد، رعایت اصل عدم تبعیض است، بدین ترتیب اپراتوری که قرار است مشترک به شبکه آن منتقل شود (اپراتور پذیرا) باید کلیه خدمات ارایه شده در شبکه خود شامل مکالمات و خدمات ارزش افزوده را به مشترک ترابردشده ارایه کند.همچنین اپراتور پذیرا نباید نسبت با ارایه پیشنهاد خاص به مشترکان ترابردشده نسبت به جذب مشترکین اپراتورهای دیگر اقدام کند و باید امکان استفاده از کلیه خدمات ارایه شده در شبکه اپراتور پذیرا به صورت یکسان برای تمامی مشترکین (اعم از مشترکین ترابرد شده و یا مشترک اصلی اپراتور) فراهم باشد.در حال حاضر تنها اپراتور دوم برای برای ارائه این سرویس  مبلغی معادل ۳۰۰۰ تومان بابت سیم‌کارت جدید دریافت می‌کند و اما اپراتورهای دیگر حداقل در دوره اجرای آزمایشی این طرح ترجیح داده‌اند هزینه‌ای بابت ارائه این خدمات دریافت نکنند و در حال حاضر دو اپراتور دیگر این خدمات را به شکل رایگان ارائه می‌کنند.در زمان اجرای تجاری ترابردپذیری نیز شرایط برای اپراتورهای به این صورت است که به‌طور هفتگی از سوی سازمان تنظیم مقررات ارتباطات وضعیت آنها رصد شده و تعداد مشترکین جدیدی که می‌توانند جذب کنند با توجه به نتیجه آزمایش‌ها در دوره آزمایشی به آنها اعلام می‌شود و به گفته عمیدیان اگر اپراتوری در مرحله آزمایشی شرایط مناسب را رعایت نکرده و دستخوش تخلف شود، در مرحله تجاری و بهره‌برداری اقتصادی به او اجازه گرفتن مشترک داده نخواهد شد و یا این تعداد محدود می‌شود.ظاهرا موفقیت طرح ترابردپذیری از ابتدای اجرا تا هفته سوم روند مثبتی را طی کرده و بنا بر اعلام در هفته اول، اپراتورها در شرایطی که فراهم شده بود تا بتوانند هر یک روزانه ۵۰۰ شماره تلفن همراه را ترابرد کنند، تنها یک درصد موفق به اجرای این طرح شدند. در هفته دوم تعداد مشترکان به ۷۵۰ مشتری رسید و موفقیت اپراتورها تا ۱۰ درصد افزایش یافت؛ این رقم‌ها تا هفته سوم به ۱۰۰۰ مشترک در روز و ۲۰ درصد موفقیت منجر شد. همچنین به گفته عمیدیان، طبق آخرین آمار در قالب این طرح از میان بیش از ۶۰۰۰ درخواست ترابرد شماره حدود ۱۳۹۷ مورد با موفقیت انجام شده است. 		 	