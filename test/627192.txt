 		اپل محدودیت نصب اپلیکیشن برای کاربران ایرانی را لغو کرد؛ خبری که روز گذشته به سرعت برق و باد درتمامی خبرگزاری‌ها منتشر شد، اما این‌بار اولی نیست که رسانه‌های ایرانی از لغو تحریم اپ‌استور اپل و سایر خدمات این کمپانی آمریکایی به کاربران ایرانی خبر می‌دهند و مدتی بعد این لغو محدودیت، نقض می‌شود.  به گزارش شهروند، اپل که آخرین‌بار در ‌سال ٢٠١٣ به صورت رسمی در سایت خود خبر داده بود، برخی محدودیت‌های کاربران ایرانی در دسترسی به خدمات خود را لغو می‌کند، دسترسی کاربران ایرانی به اپ‌استور را آزاد کرد اما مدتی بعد دوباره این محدودیت‌ها اعمال شده و کاربران ایرانی از دریافت خدمات اپ‌استور محروم شدند. این درحالی است که اپل این‌بار خبری را به صورت رسمی مبنی بر لغو تحریم اپ‌استور منتشر نکرده است، اما کاربران ایرانی از دیروز قادر به بارگذاری اپلیکیشن از اپ‌استور اپل شده‌اند. با این وجود که هیچ اعلام رسمی ازسوی کمپانی آمریکایی وجود ندارد،  کارشناسان ایرانی اعلام می‌کنند؛ قطع و وصل دسترسی کاربران ایرانی به خدمات اپل اتفاق تازه‌ای نیست و هیچ معلوم نیست کمپانی آمریکایی دوباره بدعهدی کند و ایرانی‌ها را ازخدمات خود محروم کند. گرچه با اجرای برجام و امضای توافقنامه هسته‌ای کمپانی‌های آمریکایی باید خیلی زودتر از این اقدام به رفع کامل و قطعی تحریم‌های کاربران ایرانی می‌کردند اما معلوم نیست بازی اپل برای کاربران ایرانی تا کی ادامه خواهد داشت و به نظر می‌رسد سه‌شنبه‌، ششم مهرماه، نخستین و آخرین‌باری نبوده که ایرانی‌ها با خطای دست‌وپاگیر ١٠٠٩ روبه‌رو شدند و احتمال دوباره بستن راه دانلود ایرانی‌ها توسط این شرکت آمریکایی وجود دارد. به پایگاه اینترنتی اپل هم که سرمی‌زنیم، آخرین خبر مربوط به خارج کردن ایران از لیست تحریم‌های این شرکت آمریکایی، مربوط به ٣٠ می‌٢٠١٣ است. غلامحسین کریمی رئیس اتحادیه دستگاه‌های مخابراتی به «شهروند» می‌گوید: این خبر به صورت رسمی ازسوی اپل اعلام نشده و هیچ‌ منبع رسمی‌ای ندارد. تابستان ٩٤، نخستین نشانه‌های رفع تحریم تیرماه ١٣٩٤، یکی از نخستین چراغ سبزهای آمریکا به ایران نشان داده شد. تنها چند روز بعد از امضای توافقنامه بین ایران و١‌+٥، رفع تحریم‌های دنیای فناوری کلید خورد. تابستان ٩٤ برای نخستین‌بار بود که Siri، سخنگوی هوشمند گوشی‌های آمریکایی اپل، به درخواست‌های کاربران ایرانی خود هم پاسخ کامل می‌داد. برای مثال، پیش از این اگر از Siri آدرس رستوران‌های اطراف خود را می‌خواستید، با پاسخ «کشور شما در محدوده کشورهای مجاز نیست» و مشابه آن مواجه می‌شدید؛‌ سال گذشته نخستین‌باری بود که Siri، ایران را به لیست کشورهای مجازش اضافه کرده بود. داستان به همین‌جا ختم نشد. از تیرماه‌ سال گذشته تا به امروز، کاربران محصولات مختلف اپل با قطعی‌های مدام App Store مواجه بودند. رفع تحریم نصفه‌نیمه‌ این شرکت آمریکایی، اگرچه ایران را در لیست کشورهای مجاز به دریافت خدمات قرار داده بود اما هنوز امکان درست دانلود اپلیکیشن‌های iosها را به دنبال نداشت. حالا در مهرماه‌ سال‌جاری، با رونمایی و شروع فروش آیفون٧، خبرگزاری‌های مختلف داخلی اعلام کردند که دوران قطعی‌های متناوب App Store، برای ایرانی‌ها به سر رسیده و اپل هرگونه محدودیت دانلود و دریافت خدمات را از سر راه کاربران شرقی خود برداشته است. این درحالی است که در پایگاه‌ اینترنتی اپل خبری از این حرف‌ها نیست. از طرفی گفته می شود  قطع و وصلی‌های اپ‌استور، به لغو تحریم‌ها ارتباطی ندارد و اپل به عنوان یک کمپانی خصوصی می تواند پایبند برجام نباشد.  قطع و وصلی‌ها ناشی از کارشکنی آمریکاست آمریکا باید خیلی زودتر از اینها محدودیت نصب اپلیکیشن را رفع می‌کرد. ابراهیم درستی، رئیس اتحادیه فروشندگان دستگاه‌های صوتی، تصویری علت قطع و وصلی‌های مدام App Store را کارشکنی‌های آمریکا بیان کرده و به «شهروند» می‌گوید که ما در دوران پساتحریم هستیم و با گشایش‌های مختلف در ابعاد تجاری و اقتصادی و... فاصله‌ای نداریم. وقتی روابط تجاری ایران و آمریکا، با رعایت موازین دو کشور و قوانین گمرکی انجام می‌شود، چرا باید آمریکا امکان دانلود اپلیکیشن را از ایرانی‌ها بگیرد؟ به گفته درستی، آمریکا خیلی نمی‌تواند به این کارشکنی‌ها ادامه دهد و به‌زودی مشکل دانلود برای ایرانی‌ها کاملا لغو می‌شود. عواقب خرید آیفون٧ پای خودتان است در هفته گذشته اگر به بازارهای فروش موبایل سر زده باشید، حتما قیمت‌های نجومی آیفون٧ حسابی شگفت‌زده‌تان کرده است. در شرایطی آیفون٧ پلاس Jet black در فروشگاه‌ها و سایت‌های ایرانی، تحت عنوان «نوبرانه» با قیمت ١١‌میلیون تومان به فروش می‌رسد که قیمت نهایی آن در سایت اپل، تنها ٨٤٩ دلار است. غلامحسین کریمی ‌خراسانی، رئیس اتحادیه دستگا‌ه‌های مخابراتی در این‌باره به خبرنگار «شهروند» می‌گوید که آیفون‌های موجود در بازار صد‌درصد قاچاق‌اند؛ کاربرانی که در این روزها این گوشی پردردسر را می‌خرند، منتظر هر گونه مشکلی بعد از عملی شدن قانون رجیستری باشند. او با اعلام این‌که قیمت‌های کنونی کاملا کاذبند، از مردم خواست تا این گوشی به صورت رسمی وارد بازار نشده، از خرید آن جداً خودداری کنند. اما و اگرهای نمایندگی اپل در ایران رئیس اتحادیه فروشندگان دستگاه‌های صوتی، تصویری می‌گوید که چیزی به انقضای مجوز واردات آیفون توسط واردکنندگان ایرانی نمانده و این واردکنندگان باید از این به بعد به فکر تأسیس نمایندگی باشند. ابراهیم درستی تأکید می‌کند که اپل درحال حاضر به هیچ عنوان در ایران نمایندگی ندارد. به گفته درستی، با رفع تحریم‌ها شرایط تأسیس نمایندگی فراهم شده و به‌زودی در ایران هم شاهد نمایندگی این برند پرطرفدار خواهیم بود. این درحالی است که غلامحسین کریمی خراسانی، رئیس اتحادیه دستگا‌ه‌های مخابراتی می‌گوید که اپل با سایر برندها فرق می‌کند و تکلیف تأسیس نمایندگی رسمی‌اش در ایران هنوز مشخص نیست. اپل بازار ایران را دوست دارد با همه محدودیت‌های سابق و تا حدی فعلی، اپل همیشه در ایران فروش خوبی داشته است. کریمی می‌گوید که ایران سالانه بین ١٢ تا ١٤‌میلیون واردات گوشی تلفن همراه دارد که سهم اپل از این بازار ١٢-١٥‌درصد است. همچنین آمار‌ها نشان می‌دهد ارزش بازار فناوری محصولات و سرویس‌های ایران در شرایط کنونی سالانه ۴میلیارد دلار است. به گفته آندره بارتلز، تحلیلگر مسائل فناوری، با برداشته شدن تحریم‌های موجود علیه ایران، بازار فناوری این کشور می‌تواند سالانه به ۱۶میلیارد دلار برسد. حالا اگر اپل، سالانه حدود ۲میلیون دستگاه آیفون را در ایران به فروش برساند، سهام شرکت اپل حدود یک‌درصد افزایش خواهد داشت. رقم قابل توجهی که خبر از سودآوری برای هر دو کشور می‌دهد. از طرفی در گزارش وال استریت ژورنال آمده است: «حدود ۶۵درصد جمعیت ٨٠ میلیونی ایران، زیر ۳۵سال هستند و علاقه زیادی به استفاده از محصولات فناورانه به‌ویژه اپل دارند، پس این کشور می‌تواند بازاری مناسب برای کمپانی‌های فناوری به‌خصوص اپل باشد.» بازار آیفون‌٧ رقابتی می‌شود روزهای انحصار بازار محصولات اپل به سر رسیده است. ابراهیم درستی ضمن اعلام این خبر به «شهروند» می‌گوید که ما در تلاشیم مجوز واردات را در اختیار تمامی واجدان شرایط قرار دهیم تا بدین‌وسیله فضای رقابتی ایجاد شده در کشور، که ماحصل این همگانی شدن است، قیمت‌ها را تعدیل کند. فضایی رقابتی‌ که باعث می‌شود فروشنده‌ها در مورد کیفیت کالای ارایه‌شده خود نیز وسواس بیشتری به خرج دهند. 	