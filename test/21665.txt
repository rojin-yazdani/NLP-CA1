وزیر اقتصاد در سی و پنجمین نشست سالیانه شورای وزیران صندوق اوپک گفت :  تورم نقطه‌ای اردیبهشت 93 از 45 درصد ماه مشابه سال قبل به 16 درصد کاهش یافت.به گزارش خبرگزاری ایلنا به نقل از سازمان سرمایه گذاری و کمکهای اقتصادی و فنی ایران ،  در این نشست علی طیب نیا وزیر امور اقتصادی و دارایی کشورمان ضمن قدردانی از میزبانی شایسته کشور قطر و تبریک عضویت مجدد کشور اکوادور در صندوق اوپک پس از گذشت 20 سال از خروج این کشور از صندوق ،  به رشد کم رمق اقتصاد جهانی و ریسکهایی که رشد اقتصادی کشورهای توسعه یافته و اقتصادهای در حال گذار را تهدید می‌کند ،  اشاره کرد.وزیر امور اقتصادی و دارایی با اشاره به سیاستهای اقتصادی دولت یازدهم ،  کاهش اتکا به درامدهای نفتی و افزایش توان تولید کشور و ارتقای ظرفیت ثروت افرینی را به عنوان دو هدف اصلی دولت جدید مورد تاکید قرار داد.طیب نیا ،  برنامه توسعه پنجساله پنجم  ( 1394 - 1390 )  و سیاستهای اقتصاد مقاومتی متکی بر رویکردی درونزا و برونگرا را مبنای تدوین برنامه‌های اقتصادی دولت قلمداد نمود و مهمترین راهبردهای این برنامه‌ها را ارتقای شفافیت و انضباط مالی و بودجه‌ای ،  انضباط در سیاستهای پولی ،  بهبود محیط کسب و کار و رفع موانع تولید و سرمایه گذاری و تشویق و حمایت از سرمایه گذاری خارجی دانست.وی همچنین با بیان اینکه مدت کوتاهی از اجرای این برنامه‌ها می‌گذرد ،  خاطر نشان کرد :  دولت یازدهم در اجرای برنامه‌های اقتصادی و مهار تورم بسیار موفق عمل کرده است ،  به طوری که تورم نقطه به نقطه اردیبهشت سال 1393 ،  با کاهشی چشم گیر و فراتر از انتظار از 45 درصد اردیبهشت سال گذشته به 16 درصد رسیده است.طیب نیا صندوق اوپک را بعنوان نماد همکاریهای جنوب – جنوب ،  نهاد مالی بین المللی مناسبی برای کمک به انسجام و تقویت همکاریهای منطقه‌ای کشورهای عضو و پیشبرد اهداف توسعه‌ای انها به موازات پیشبرد ماموریتهای توسعه و فقر زدایی کشورهای کمتر توسعه یافته دانست.وی شفافیت مالی صندوق و بکارگیری استانداردهای روزامد گزارش دهی مالی را اقداماتی در راستای افزایش توان صندوق در تجهیز منابع مالی از بازارهای بین المللی ذکر کرد و اقدامات سالهای اخیر مدیریت صندوق اوپک در راه اندازی پنجره‌های تامین مالی بخش خصوصی و تامین مالی تجاری را عاملی برای پایداری مالی صندوق و ایجاد تصویر بیرونی اثرگذارتر در عرصه تامین مالی بین المللی برای صندوق اوپک قلمداد کرد.وزیر امور اقتصادی و دارایی کشورمان سرمایه گذاری صندوق در اوراق و ابزارهای مالی کم ریسک کشورهای عضو و بازارهای منطقه‌ای را در راستای توزیع ریسک عملیات خزانه داری صندوق اوپک و عاملی برای افزایش ظرفیت همکاری و انسجام بین اعضای صندوق ارزیابی نمود.طیب نیا ضمن قدردانی از تمهیدات مدیریت و کارکنان صندوق در سالهای گذشته بر لزوم تقویت ساز و کارهای شناسایی ،  اماده سازی ،  ارزیابی و نظارت بر پروژه‌های عمومی و خصوصی تحت تامین مالی صندوق و تقویت پنجره تامین مالی بخش خصوصی این صندوق تاکید نمود.وی همچنین ضمن تبریک به مدیریت صندوق بابت دریافت نظریه غیرمشروط حسابرس مستقل برای دومین سال متوالی و درج خلاصه صورتهای مالی در گزارش سال 2013 صندوق برای اولین بار ،  این اقدامات را زمینه‌ای برای رشد پایدار و ثبات و استحکام مالی صندوق دانست.شورای وزیران که بالاترین رکن تصمیم‌گیری صندوق می‌باشد سالیانه یکبار و بمنظور مرور فعالیتها و عملکرد صندوق در سال مالی گذشته ،  سیاستها و برنامه‌های کلی صندوق را در حوزه‌های مختلف و محدوده فعالیتهای ان تعیین می‌کند.در این نشست شورای وزیران صندوق اوپک علاوه بر بررسی گزارش سالیانه 2013 صندوق و عملکرد فعالیتهای سرمایه گذاری و عملیات وام دهی عمومی ،  تسهیلات بخش خصوصی و تجاری کمکهای بلاعوض صندوق در سال گذشته ،  تصویب صورتهای مالی صندوق برای سال 2013 میلادی و انتخاب حسابرس مستقل صندوق برای سال مالی 2014 ،  موضوع بسیار مهم تعیین ضوابط انتخاب و انتصاب مدیر کل صندوق نیز در دستور کار شورا قرار داشت.بر این اساس ،  با توجه به اینکه اساسنامه صندوق صرفا در خصوص اختیارات شورای وزیران در انتخاب مدیر کل صراحت داشته و در خصوص فرایند‌ها و رویه‌ها و نیز شرایط احراز سمت مدیر کل صندوق سکوت دارد ، این موضوع با پیشنهاد جمهوری اسلامی ایران در دستور کار شورا وزیران قرار گرفت و پیشنهادات نماینده ایران در هیات مدیره صندوق در اسفند ماه سال گذشته ناظر بر جزئیات ضوابط و شرایط معرفی ،  ارزیابی ،  انتخاب و انتصاب مدیر کل و شرایط احراز این پست به تصویب شورای وزیران صندوق اوپک رسید.