 		وزیر ارتباطات در واکنش به تغییر نرخ بسته های اینترنت برخی اپراتورهای تلفن همراه اعلام کرد: اگر اپراتوری از سقف تعرفه مصوب خارج شود تخلف کرده وبه آن رسیدگی می کنیم اما زیر سقف تعرفه مصوب  اپراتورها در تعیین تعرفه بسته‌ها مختارند و بازار رقابتی تعیین کننده تعرفه است.   به گزارش خراسان، به تازگی برخی اپراتورهای تلفن همراه با اعمال  تغییراتی دربسته‌های اینترنتی خود، قیمت هر گیگ اینترنت را افزایش داده اند. در واقع به تازگی برخی اپراتورهای تلفن همراه تغییراتی در نوع بسته‌های اینترنتی خود لحاظ کرده‌اند.در این تغییرات بسته‌های سابق با بسته‌های مشابهی با مقدار حجم کمتر جایگزین شده اند.تغییرات کلی این بسته‌ها به سمت افزایش قیمت هر گیگابایت حجم است. در واقع اپراتورها در حال حذف بی سر و صدای بسته های اینترنتی مقرون به صرفه و جایگزینی آن با طرح هایی با هزینه بیشتر هستند.به عنوان مثال درحالی که پیش از این بسته یک ساله 100 گیگی یک اپراتوربه قیمت  175 هزار تومان عرضه می شد،اکنون این بسته با همان قیمت اما به عنوان یک بسته  6 ماهه  عرضه می شود . این تغییرات که در واقع به معنای گران تر شدن هر گیگ اینترنت در بسته های اینترنت موبایل اپراتورها ست در حالی اعمال شده که پیش از این کمیسیون تنظیم مقررات و ارتباطات قیمت مصرف آزاد اینترنت موبایل را کاهش داده بود. همچنین پیش بینی شده بود با کاهش قیمت مصرف آزاد، تغییراتی در مدل بسته‌های اینترنت ایجاد شود.   دکتر واعظی درحاشیه مراسم افتتاح پروژه های اپراتور دوم ارتباطی درپاسخ به سوالی درخصوص تغییر تعرفه‌ بسته‌های اینترنتی برخی اپراتورهای تلفن همراه افزود: آنچه به ما  مربوط می شود؛ سقفی است که در کمیسیون تنظیم مقررات به تصویب رسیده وطی آن قیمت هرگیگ اینترنت موبایل نباید از یک سقفی فراتر برود و بر همین موضوع هم نظارت می کنیم که این نرخ تعیین شده رعایت شود . اما چنانچه اپراتورها زیر سقف مصوب و نرخ تعیین شده تغییراتی را در عرضه بسته اینترنتی ایجاد کنند موضوعی است که در اختیار خود اپراتور ها ست و اپراتورها در تعیین تعرفه بسته‌ها مختارند و بازار رقابتی تعیین کننده تعرفه است. تغییر تعرفه زیر سقف مصوب مجاز است و امروز با سرویس ترابردپذیری مشترکان در انتخاب اپراتور براساس کیفیت، سرعت و تعرفه مختارند. ضمن آن که اکنون با اجرای ترابرد پذیری شرایطی ایجاد شده که مردم می توانند  با ملاک قرار دادن 3 معیار کیفیت ، سرعت وتعرفه اپراتور خود را تغییر دهند .  وزیر ارتباطات همچنین در پاسخ به سوال دیگری در خصوص اقدام برخی اپراتور ها مبنی برایجاد مشکلاتی برای مشترکان درروند استفاده از امکان  ترابرد پذیری گفت:من هم  این را شنیده ام  که متاسفانه 3 اپراتور با موضوع ترابرد پذیری رویکرد یکسانی ندارند .براین اساس هفته گذشته ازسازمان تنظیم مقررات خواستیم کمیته ویژه ای تشکیل دهند واین موضوع را بررسی و برای رفع موانع اقدام کنند.در هر حال اگربا تذکراتی که می دهیم  این مسئله حل نشود؛ابزارهای زیادی برای برخورد بااین اپراتور ها داریم و از آن ابزار ها استفاده خواهیم کرد چرا که این فضا را ایجاد کرده ایم تاضمن ایجادرقابت درتعیین تعرفه ها وکاهش تعرفه ؛ کیفیت  نیز بالا برود،بنابراین نباید اجازه دهیم اپراتوری برای این که بخواهد مشترک خود را نگه دارد، این گونه عمل کند. وی همچنین در پاسخ به سوالی درباره این که گویا قرار است طرح  رجیستری گوشی ها تا آخر سال در مرحله پایلوت باقی بماند، گفت: این، کار بزرگی است و اجرای آن زمان زیادی می طلبد لذا اعلام تصمیم نهایی را به بعد موکول می کنیم. وی همچنین در افتتاحیه پروژه های ارتباطی اپراتور دوم گفت:هیچ کس فکر نمی کرد امروز این میزان دیتا در کشور استفاده شود،لذا همسو با استفاده گسترده از دیتا باید به فکر توسعه زیرساخت ها هم باشیم.در راستای تحقق این مهم با مخالفت هایی مواجه شدم، از مجلس کارت زرد هم گرفتم و حتی تهدید شده ام، اما حتما باید به فکر توسعه باشیم واز ظرفیت ایجاد شده برای تولید محتوای فاخر  استفاده کنیم. پروژه هایی که رونمایی شددر راستای شبکه ملی اطلاعات و دولت همراه است. در این مراسم 9 پروژه ارتباطی درشبکه اپراتور دوم با حضور وزیر ارتباطات و همچنین رئیس بنیاد مستضعفان افتتاح شد. آزمایش فناوری نسل پنجم تلفن همراه  که امکان دسترسی به سرعت بیش از یک گیگابیت بر ثانیه را ممکن می کند از جمله این پروژه هابود. در تست این فناوری، فیلم با حجم ٢ گیگابایت  ظرف ١٥ ثانیه دانلود شد.همچنین افتتاح وبهره برداری ازشبکه نسل چهارTD_LTE ثابت، بهره‌برداری ازچهارده هزارمین نود پهن باند (14500) به سوی 5G؛ رونمایی ازسیم کارت های جدید ایرانسل و سامانهNFc ازجمله پروژه هایی بودکه در این مراسم افتتاح شد.  		 	