 		این روزها وجه مشترک بسیاری از برنامه‌های ورزشی تلویزیون، برگزاری مسابقات پیام کوتاه است.اوضاع در این مورد طوری شده که انگار هیچ برنامه‌ای را نمی‌توان بدون چنین مسابقاتی روی آنتن برد. به گزارش دنیای اقتصاد، این موضوع هم در شبکه ورزش و هم در شبکه سوم سیما به‌طور وسیع دیده می‌شود. شاید برای شما هم پیش آمده باشد که تکرار چندین باره سوالات پیامکی در قالب زیرنویس، تمرکزتان را در حین تماشای یک مسابقه فوتبال به هم زده باشد. جالب اینجاست که دسته‌ای از این مسابقات در بازه‌های زمانی چند روزه برگزار می‌شود؛ یعنی مخاطب این فرصت را دارد که طی چند روز با ارسال پیامک به شماره مورد نظر، در مسابقه شرکت کند و البته در تمام طول این مدت هم در زمان پخش مسابقات فوتبال، زیرنویس مربوطه مدام پخش می‌شود. گذشته از اینکه اساسا جذب پیامک‌های بیشتر نوعی نماد مقبولیت برای برنامه‌های مختلف محسوب می‌شود، برگزاری این مسابقات برای تهیه‌کنندگان سود مالی هم دارد و شاید همین انگیزه است که باعث می‌شود سوالاتی بسیار آسان با قابلیت ترغیب مخاطبان برای شرکت در مسابقه طراحی شود. اما داستان چیست؟بانک اطلاعاتی و بسته‌های پیامکیدر بسیاری از برنامه‌های ورزشی تلویزیون، اتفاقات اصلی تازه بعد از ارسال پیامک شرکت در مسابقه آغاز می‌شود. در این‌گونه موارد شما به یک پرسش خیلی ساده جواب می‌دهید به این امید که یکی از برندگان قرعه‌کشی باشید، اما آنچه احتمالا از آن اطلاع ندارید این است که در همان زمان شماره تلفن همراه شما وارد یک بانک اطلاعاتی تخصصی می‌شود. مثلا شما اگر به یک سوال در مورد بازی بارسلونا جواب داده باشید، شماره شما به‌عنوان کسی که به حوزه فوتبال خارجی و البته بارسا علاقه‌مند است، ثبت می‌شود. تا اینجای کار هیچ نوع هزینه اضافی برای مخاطب به وجود نیامده، اما حوادث بعدی می‌تواند همه چیز را تغییر بدهد. لحظاتی بعد از شرکت در مسابقه، یک پیامک تایید ارسال برای مخاطب فرستاده می‌شود. در همین پیامک توضیح داده شده که به زودی اخبار مربوط به فوتبال خارجی برای او ارسال خواهد شد. البته در انتهای همین پیامک دستورالعمل لغو این سرویس هم درج شده است. اگر مخاطب به این پیامک بی‌توجه باشد، پرداخت هزینه‌های جانبی آغاز خواهد شد. از فردا هر پیامکی که حاوی یک خبر مربوط به این حوزه است، برای مشترک مورد نظر بین 50 تا 100 تومان هزینه به همراه خواهد داشت. البته مطابق قوانین، شرکت‌های ارائه‌دهنده این سرویس موظف هستند هر هفت روز یا هر 10 روز یک بار نحوه لغو این سرویس را برای مخاطبان ارسال کنند، اما در مواردی دیده شده که عدم آگاهی و تسلط برخی مشترکان به موضوع، منجر به تحمل هزینه‌های قابل توجه از سوی آنها شده است. خلاصه بدانید که پشت هر سوال راحتی، ممکن است یک سناریوی پیچیده وجود داشته باشد!نحوه تقسیم درآمددر مورد اینکه درآمدهای ناشی از این مسابقات چطور تقسیم می‌شود، گمانه‌زنی‌های زیادی وجود دارد. با این وجود اطلاعات کسب شده نشان می‌دهد چیزی حدود 85 درصد درآمدها به شرکت مخابرات تعلق پیدا می‌کند. 15 درصد باقیمانده نیز به شکل توافقی بین سه دسته، یعنی شرکت ارسال‌کننده، تهیه‌کننده محتوا و تهیه‌کننده برنامه تقسیم می‌شود. این الگو البته در مورد سرویس‌هایی است که پیامک «خبری» برای مخاطبان خود می‌فرستند. در غیر این صورت دسته دیگری از شرکت‌ها که پیامک «آموزشی» ارسال می‌کنند، این امتیاز را دارند که تا 22 درصد از درآمد را از مخابرات بگیرند.مقاومت به سبک فردوسی‌پوردر این بین شاید این پرسش به وجود بیاید که چرا موضوع بسته‌های پیامکی به شرکت‌کنندگان در مسابقات برنامه نود پیشنهاد نمی‌شود؛ به ویژه که این برنامه با حضور به‌طور میانگین دو میلیون مخاطب در نظرسنجی‌ها، از این حیث در تمام سازمان صداوسیما بی‌رقیب است. دلیل این مساله ظاهرا مقاومت عادل فردوسی‌پور است. گویا طی سال‌های اخیر پیشنهادهای زیادی در این زمینه به تهیه‌کننده برنامه نود ارائه شده که در مورد بعضی از آنها می‌توان از صفت «کلان» هم استفاده کرد، با این وجود عادل فردوسی‌پور حاضر نشده تن به چنین کاری بدهد و طبیعتا از یک سود قابل توجه شخصی نیز صرف‌نظر کرده است. 	