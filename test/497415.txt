 		ديگر كمتر كسي است كه نام «وايبر» را نشنيده باشد و با كار اين ابزار ارتباطي آشنايي نداشته باشد. هر روز كه مي‌گذرد وايبر و ديگر ابزارهاي ارتباطي نقش بيشتري در زندگي ما ايفا مي‌كنند. همين چند وقت پيش بود كه خبري مبني بر ويزيت بيماران قلبي از طريق وايبر منتشر شد. حالا هم خبر مي‌رسد پزشكان، 30 گروه وايبري 100 نفره براي شناسايي بيماري‌ها ايجاد كرده‌اند. درباره مزايا و معايب تكنولوژي‌هاي جديد ارتباطي اظهارنظرهاي زيادي انجام شده است؛ آنچه مشخص است اينكه ما ديگر وارد دنياي جديدي شده‌ايم. به گزارش آرمان، وايبر (Viber) يك نرم‌افزار مالكيتي اينترنت براي تلفن‌هاي هوشمند است كه توسط شركت وايبر توسعه داده شده است. علاوه بر پيام‌رساني متني، كاربران مي‌توانند به تبادل تصاوير، ويدئو و پيام‌هاي رسانه‌اي بپردازند. وايبر در حال حاضر در ۳۰ زبان در دسترس قرار دارد: فارسي، انگليسي، آلبانيايي، چيني و... اين نرم‌افزار هم مانند ساير نرم‌افزارهاي ديگر وقتي وارد كشور شد مخالفت‌هایی را به همراه داشت در حالي كه طرفداران اين ابزارهاي تكنيكي جديد همواره ادعا مي‌كردند از اين نرم‌افزار در راستاي امور كاري و به شكلي درست و اصولي استفاده مي‌كنند.  ارتباطات گروهي در سايه ابزارهاي مدرنبنابر اظهارات علي جنتي، وزير فرهنگ و ارشاد اسلامي، بيش از ۱۰ ميليون ايراني عضو وايبر هستند. بنا به گزارش الكسا اينترنت، كاربران داخل ايران داراي بزرگ‌ترين درصد بازديدكنندگان از شبكه وايبر دات‌كام هستند و ايراني‌ها بيش از ۱۷ درصد از كاربران اين شبكه را تشكيل مي‌دهند. در برخی مواقع از دولت خواسته شده است كه شبكه‌هايي نظير وايبر و واتس‌آپ را مسدود كند اما محمود واعظي، وزير ارتباطات و فناوري اطلاعات تاكنون از انجام چنين درخواستي خودداري كرده است. واقعيت اين است كه به اعتقاد مسئولان دولتي اين ابزارهاي ارتباطي نيستند كه خوب يا بدند بلكه مزايا و معايب اين شبكه‌ها در نوع كاربرد و محتوايي كه توليد مي‌شود، مشخص مي‌شود. واقعيت اين است كه از شبكه‌هاي اجتماعي موبايلي مي‌توان استفاده‌هاي مناسبي كرد. فلسفه ايجاد اين شبكه‌ها ارتباطات آسان‌تر و صرفه‌جويي در وقت و هزينه است. هرچند در سال‌هاي اخير بسياري از كارشناسان نسبت به استفاده نادرست از وسايل ارتباط جمعي هشدار داده‌اند اما استقبال از شبكه‌هاي اجتماعي موبايلي اين واقعيت را ثابت مي‌كند كه اين شبكه‌ها مزاياي زيادي براي كاربرانش دارد. اين حرف غيرمنطقي است كه ميليون‌ها ايراني از شبكه‌هاي موبايلي استفاده مي‌كنند تا محتواي بد توليد كنند يا آن را انتشار دهند؛ وايبر، واتس‌آپ و... مزاياي غيرقابل‌انكاري دارد.  وايبر؛ اقتضاي زندگي امروزيك استاد علوم ارتباطات درباره فيلتر كردن نرم‌افزارهاي ارتباطي به «آرمان» مي‌گويد: وسايل ارتباط جمعي محصول نياز هر جامعه به ارتباط با ديگران و تبادل اطلاعات در هر دوره خاص است. اسماعيل قديمي ادامه مي‌دهد: همان‌طور كه در گذشته مردم يك روز مشخص در ميدان يا مسجد شهر جمع مي‌شدند و اطلاعات را با هم مبادله مي‌كردند و از حال هم باخبر مي‌شدند اقتضاي زندگي مدرن فعلي با شهرهايي با جمعيت 16 ميليوني اين است كه از اين راه با هم ارتباط داشته باشند. اين استاد ادامه می‌دهد: بخشی از همبستگي اجتماعي و هويت فرهنگي و سياسي افراد از طريق اين ارتباطات شكل مي‌گيرد و اگر اين راه‌هاي ارتباطي  مسدود شود ممکن است بي‌اعتمادي جاي همبستگي را بگيرد. اين استاد ارتباطات با اشاره به سريال «در حاشيه» و نقش شبكه‌هاي موبايلي در همبستگي در اين دوره مي‌گويد: زماني كه اين سريال پخش مي‌شد پزشكان از طريق نرم‌افزارهايي مانند وايبر در فضاي مجازي عليه آن متحد شدند و از سوي ديگر در همين شبكه‌هاي اجتماعي با هم تصميم گرفتند مانع پخش اين سريال نشوند و اين يعني ارتباطات گروهي در سايه ابزارهاي مدرن.  تبادل اطلاعات پزشكان با وايبربسياري از افراد هستند كه براي مقاصد سودمند و در راستاي كار و تحصيل خود از ابزارهاي جديد ارتباطي استفاده مي‌كنند. گروهي مانند دانش‌آموزان كه با تشكيل گروه در وايبر اطلاعات درسي را به هم منتقل مي‌كنند يا پزشكاني كه بيماران را از اين طريق مداوا مي‌كنند نشان مي‌دهند تكنولوژي به خودي خود بد نيست بلكه اين نوع نگاه و رفتار ما با آن است كه آن را خوب و سودمند يا بد و مشكل‌آفرين مي‌كند. روز گذشته رئيس كنگره جامعه پزشكان متخصص داخلي ايران از راه‌اندازي 30 گروه وايبري پزشكان براي شناسايي مشكلات و همچنين بيماري‌هاي رايج در مناطق مختلف خبر داد. ايسنا نوشت؛ ايرج خسرونيا به وجود گروه وايبري پزشكان اشاره كرد و گفت: 30 گروه وايبري 100نفره راه‌ انداخته‌ايم كه مي‌توان از طريق آن مشكلات و بيماري‌هاي رايج هر منطقه را شناسايي و حل كرد. بهمن سال گذشته نيز پرستار يكي از بيمارستان‌هاي تهران در رابطه با استفاده از اين نرم‌افزار براي مداواي بيماران گفته بود: به‌دليل نبود پزشك در بيمارستان، مجبور شديم، از نوار قلب بيمار عكس بگيريم و با وايبر براي پزشك معالج بفرستيم. او ادامه داده بود: «فقط نوار قلب نيست، جواب سي‌تي‌اسكن و... را هم با همين سيستم براي پزشك مي‌فرستند تا او از روي عكس تشخیص درمان دهد». البته درمان وايبري مورد انتقاد وزارت بهداشت هم است. مهر نوشت؛ محمدحسين ميردهقان، مديركل نظارت و اعتباربخشي امور درمان وزارت بهداشت، مي‌گويد: «اگر پزشكي به صورت غيرحضوري، تلفني، وايبري يا فكسي و... تشخيص پزشكي دهد، علاوه بر اينكه مرتكب تخلف شده، اقدام غيراخلاقي هم انجام داده است».  تبادل تجربه در وايبريك پزشك عمومي كه خودش از اين نرم‌افزار در كار استفاده مي‌كند درباره نحوه استفاده از اين وسيله در پزشكي به «آرمان» مي‌گويد: در درمان بيماري‌ها تا به حال از اين نرم‌افزار استفاده نكرده‌ام زيرا درمان و تجويز دارو بدون ويزيت بيمار كاري غيرعلمي است اما گروه‌هاي زيادي از پزشكان همكار من هستند كه در وايبر تشكيل گروه داده‌اند و ما اطلاعات جديد و تجربيات كاريمان را با هم مبادله مي‌كنيم. روزبه مهدوي ادامه مي‌دهد: در كار ما اطلاعات دائما و هر روز تغيير مي‌كند و ما بايد با اتصال به اينترنت و مطالعه نشريات و داده‌هاي علمي اروپايي و كشورهاي ديگر داده‌هاي خود را مرتب به روز كنيم. او درباره عضويت در وايبر مي‌گويد: از طريق اين نرم‌ افزار گروه‌هاي مختلفي از پزشكان در تخصص‌هاي مختلف يا عمومي حضور مي‌يابند و هر داده جديدي كه دارند روي صفحه گروه گذاشته و بقيه و هم از آن استفاده مي‌كنند. او درباره فوايد اين كار مي‌گويد: به جرات مي‌توانم بگويم در اين يك سال اخير كه عضو اين گروه‌ها شده‌ام بسيار زياد به حجم اطلاعات و معلوماتم افزوده شده و با خيلي از همكارانم آن را مبادله كرده‌ام.  	