فرمانده کل سپاه پاسداران انقلاب اسلامی گفت :  رییس جمهوری به سپاه اعتماد کامل دارد و رابطه سپاه با رییس جمهور بسیار خوب است.سردار سرلشکر محمدعلی جعفری در حاشیه همایش فرماندهان و مدیران قرارگاه سازندگی خاتم الانبیا ( ص )  در پاسخ به سوال خبرنگار ایرنا درباره گمانه زنی رسانه‌های خارجی مبنی بر اینکه منظور رییس جمهوری در اظهارات اخیرشان در یکی از همایش‌ها ،  سپاه پاسداران انقلاب اسلامی بوده است ،  گفت :  ما هم در جریان این گمانه زنی‌ها قرار گرفته‌ایم ،  اما انطور که در این خصوص از رییس جمهوری محترم سوال شده ،  گفته‌اند که منظور من سپاه نبوده و اظهارات مطرح شده معطوف به یک توصیه و تحلیل کلی بوده است.وی تصریح کرد :  اقای رییس جمهوری به سپاه اعتماد کامل دارد و رابطه سپاه با ایشان نیز بسیار خوب و براساس حسن اعتماد متقابل است و دشمنان نظام و انقلاب بویژه ضد انقلاب خارج نشین نمی‌توانند این رابطه را که از زمان جنگ تحمیلی برقرار شده ،  تخریب کنند.