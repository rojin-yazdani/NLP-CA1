مجمع انتخابات ریاست هیات فوتبال استان همدان صبح دوشنبه با حضور رییس و نمایندگان فدراسیون فوتبال برگزار می‌شود. به گزارش ایسنا ،  در نشستی که از ساعت 10 و 30 دقیقه صبح دوشنبه در محل ساختمان مدیریت دولتی همدان اغاز می‌شود ،  در حضور علی کفاشیان رییس فدراسیون ،  رییس جدید هیات فوتبال استان همدان انتخاب می‌شود. در این انتخابات سید محمد ایوبیان پس از گذشت دو سال فعالیت به عنوان سرپرست هیات فوتبال ودر حالی که این سمت از سوی اداره کل تربیت بدنی به او محول شده بود ،  جای خود را به یکی از شش کاندیدای این انتخابات می‌دهد. جمشید چشمه‌نوری مدیرعامل بهزیستی همدان ،  عباس صوفی رییس پتروشیمی هگمتانه ،  احمد علی‌بابایی کارمند سازمان بازرگانی ،  یوسف رضا زندی مترجم زبان خارجه ،  عباس سلیمانی و حسین رجبیان مدیرکل جهاد همدان شش کاندیدای ریاست هیات فوتبال استان همدان در انتخابات صبح دوشنبه خواهند بود.