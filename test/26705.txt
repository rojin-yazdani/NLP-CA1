رئیس پایگاه چهارم پلیس اطلاعات وامنیت تهران بزرگ خبر از شناسایی بزرگترین کارگاه تولید مواد محترقه غیر مجاز در تهران داد .سرهنگ جعفری در گفتگو با خبرنگار مهر ،  با اعلام این خبر گفت :  صبح امروز از طریق تماس مردمی با پلیس 110 مبنی بر فعالیت یک باند تهیه و فروش مواد محترقه در منطقه شرق تهران مامورین پایگاه چهارم پلیس اطلاعات و امنیت تهران بزرگ در جریان قرار گرفتند و به سرعت اقدام به تحقیقات لازم در این باره کردند .به گفته شاهدین محلی قرار بوده تا این حجم از مواد محترقه برای فروش در بازارهای سیاه توزیع شود .رئیس پایگاه چهارم پلیس اطلاعات وامنیت تهران بزرگ ادامه داد :  به دلیل حساسیت موضوع مامورین این پایگاه اقدام به شناسایی این کارگاه در منطقه شرق تهران واقع در بزرگراه رسالت کردند و با دستور مقام قضایی وارد کارگاه مذکور شده و تعداد 6 نفر از کارگران این کارگاه به همراه دو نفر از صاحبان ان بازداشت شدند و تاکنون 30 هزار عدد انواع مواد محترقه توسط پلیس در این کارگاه کشف شد که به صورت بسته بندی شده با ارم و علائم جعلی اماده ارائه به بازار بود .سرهنگ جعفری گفت :  این افراد با تهیه و تولید مواد محترقه به سه عمده فروشی که در بازار تهران فعالیت می‌کنند مواد محترقه را می‌فروخته و به بازار عرضه می‌کرده اند .حجم محموله کشف شده چنان است که هم اکنون واحد خنثی سازی بمب نیروی انتظامی برای جلوگیری از وقوع هر گونه حادثه به محل اعزام شده اند.