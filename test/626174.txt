 		وای فای شهری از جمله تکنولوژی‌هایی است که طی سال‌های اخیر به فراوانی در کشورهای مختلف مورد استفاده قرار گرفته و این روزها به نظر می‌رسد اپراتورهای ایرانی اینترنت نیز ادامه حیات در بازار را نیازمند ارائه این سرویس می‌دانند.به گزارش ایسنا، وای-فای نامی تجاری است که توسط «اتحادیه وای فای ثبت شده و علامتی است که این اتحادیه به محصولاتی که مورد تأیید این اتحادیه جهت کار در شبکه محلی بی‌سیم تحت استاندارد IEEE۸۰۲٫۱۱ است اعطا می‌شود.ارتباط وای-فای بیشتر بر پایه ارتباط شبکه اینترنت به صورت بی‌سیم تأکید می‌کند و همین امر باعث محبوبیت بسیار زیاد آن شده‌ است با استفاده از این تکنولوژی به راحتی در مسافرت، هواپیما و یا هتل می‌توان از طریق رایانه همراه به اینترنت متصل شد.استفاده از وای فای و سیستم بی سیم آن طی سال‌های گذشته در مورد کاربران خانگی ایرانی و یا سازمانها و شرکت‌ها استفاده بسیار داشت اما اکنون برای ارائه خدمتی به نام وای فای شهری تلاش می‌شود.در واقع وای فای شهری سرویسی است که با استفاده از آن کاربران می‌توانند در نقاط مختلف شهری به اینترنت دسترسی داشته باشند.بر این اساس اپراتورهای مختلف ارائه کننده اینترنت تلاش دارند با ورود به این بخش در بازار رقابتی اینترنت کشور در نقاط مختلف به پشتیبانی از مشترکان خود پرداخته و آنها را در دسترسی به سرویس‌ با کیفیت یاری کنند.در این راستا چندی پیش اپراتور دوم تلفن همراه از امکان دسترسی مشترکان ایرانسل به وای فای شهری این اپراتور در توچال خبر داده و اعلام کرد مشترکان اپراتور دوم در این محدوده می توانند از ۵۰۰ مگابایت اینترنت رایگان پرسرعت برای مدت ۶۰ ساعت برخوردار شوند. همچنین این اپراتور اینگونه خبر داده بود که قرار است به زودی این خدمت در پارک ارم و نمک‌آبرود نیز راه‌اندازی شود.همراه اول هم تقریبا هم‌زمان با اپراتور دوم ارتباطی از ارائه این خدمت خود پرده برداشت و گفت: شبکه وای‌فای ما قادر است تا ۳۰۰ مگا بیت بر ثانیه پهنای باند به صورت رایگان در اختیار مشترکان قرار دهد و فعلا در ساختمان همراه اول، فرودگاه و راه‌آهن شهر مقدس مشهد راه‌اندازی شده است.رایتل هم از ارائه آزمایشی این خدمت خبر داده و اعلام کرده بود قرار است خدمات این حوزه را به ۱۰ مکان در تهران افزایش دهد.از سوی دیگر مخابرات و سایر رقبای بازار اینترنت کشور هم در این مدت برای ارائه این سرویس تلاش هایی داشته و در این زمینه برنامه‌ریزی‌هایی داشته اند.طی روزهای گذشته اپراتور اول ارتباطی اینگونه عنوان کرده که تمام مشترکین همراه اول می‌توانند در اماکن عمومی از اینترنت «وای‌فای اول» با سرعت ویژه آن استفاده کنند.بر این اساس مشترکین برای استفاده از این سرویس می‌توانند، در مکان‌هایی که نشان «وای‌فای اول» را  مشاهده کردند، از اینترنت پرسرعت «وای‌فای اول» استفاده کرده و تنها کافی است وای‌فای گوشی خود را روشن و به WiFi Aval متصل شوند.همچنین در «وای‌فای اول» مصرف اینترنت در قالب حساب نوترینوی مشترک انجام می‌شود. اگر مشترک بسته نوترینو داشته باشد، مصرف وی در قالب همان بسته انجام شده و در غیر این صورت مصرف مانند مصرف عادی اینترنت محاسبه می‌شود. به عبارت دیگر فارغ از اینکه کاربر از چه طریق به اینترنت متصل است، تنها یک حساب برای مدیریت آن دارد و آن حساب، نوترینوی مشترک است.در حال حاضر تعدادی از نقاط در کشور این خدمت را به همراه اولی‌ها ارائه می‌دهند. مکان‌هایی مانند فرودگاه‌ها، مراکز فرهنگی، مراکز تجاری و نقاط پرتردد دیگر که هر روز به تعداد آن‌ها افزوده می‌شود و بی شک در آینده ای نه چندان دور اپراتورهای دیگر اینترنت نیز به این عرصه ورود خواهند کرد.اما درباره دلایل تمایل به عرضه و استفاده از وای فای شهری می‌توان به مواردی مانند هزینه بالای ارتقای نسل ۲ به ۳ یا ۴، پشتیبانی تعداد محدود ابزارهای همراه از ۴G، در دسترس نبودن باندهایی که پوشش بالایی دارند مانند باند ۷۰۰ مگاهرتز که در دست صدا و سیماست، علاقه کاربران به استفاده از وای فای، افزایش تعداد دستگاه های بدون سیم کارت و با قابلیت پشتیبانی از استاندارد وای فای، افزایش بیش از حد مصرف باتری در زمان استفاده از ۳G و ۴G و برقراری اینترنتی پایدارتر نسبت به نسل سوم و چهارم تلفن همراه اشاره کرد. 		 	