عضو مجمع نمایندگان استان کردستان با محکوم کردن حادثه تروریستی سنندج تاکید کرد :  حوادث تروریستی سنندج نشان می‌دهد که غرب برای توقف حرکت انقلاب اسلامی همچنان از ابزار ترور استفاده می‌کند و این گروهک‌ها را به عنوان بازیچه‌هایی حفظ و تقویت می‌کند .      به گزارش خانه ملت ،  سیدعماد حسینی با اشاره به شهادت دو تن از هموطنان کردستانی در حوادث تروریستی سنندج ،  گفت :  اینگونه اقدامات تروریستی موجب نفرت مردم از این گروهک‌های تروریست شده است و روزبروز بر خشم مردم کرد از این گروه‌ها افزوده می‌شود . نماینده مردم قروه و دهگلان ضمن محکوم کردن حادثه تروریستی سنندج ،  تصریح کرد :  مسئولان امنیتی منطقه با جدیت تمام این موضوع را پیگیری می‌کنند و خانواده‌های جان باختگان و مردم کردستان نیز مطمئن باشند که اجازه تداوم چنین جنایت‌هایی به این گروهک‌ها داده نخواهد شد . عضو مجمع نمایندگان استان کردستان همچنین افزود :  حوادث تروریستی سنندج نشان می‌دهد که غرب برای توقف حرکت انقلاب اسلامی همچنان از ابزار ترور استفاده می‌کند و این گروهک‌ها را به عنوان بازیچه‌هایی حفظ و تقویت می‌کند . حسینی تاکید کرد :  تروریست‌هایی که اقدام به ریختن خون افراد بی‌گناه در کردستان می‌کنند هیچ جایگاهی در میان مردم ندارند و از قوای امنیتی و قضایی می‌خواهیم که هرچه سریعتر عاملان این حوادث را دستگیر و محاکمه کنند . روز پنج شنبه 4 فروردین 90 دو حادثه تروریستی پیاپی در سنندج رخ داد. در حادثه تروریستی اول که در حدود ساعت 20 اتفاق افتاد ،  یک سرباز وظیفه به شهادت رسید. حادثه تروریستی دوم حدود ساعت 22 در منطقه شهرک سعدی سنندج به وقوع پیوست که در این حادثه یکی از پرسنل فرماندهی نیروی انتظامی کردستان به درجه رفیع شهادت نائل امد.