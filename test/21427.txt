از این پس واردات خودرو سخت‌تر خواهد شد نظام الدین برزگری رییس موسسه استاندارد و تحقیقات صنعتی در گفت‌وگو با خبر نگار ما ضمن بیان این مطلب اظهار داشت :  موسسه استاندارد و تحقیقات صنعتی پیشنهادی به کارگروه حمایت از تولید داخل که در راستای حمایت از خودروسازان داخلی تشکیل شده‌ ، ارائه کرده که بر اساس ان یکی از معیارهای واردات خودرو بر اساس میزان مصرف سوخت خواهد بود .به گفته برزگری بر اساس این طرح که پس از تصویب کارگروه حمایت از تولید داخل قابلیت اجرایی پیدا خواهد کرد ، از این پس ورود خودروهای پرمصرف به کشور متوقف و واردات بیشتر به خودروهای کم مصرف اختصاص پیدا خواهد کرد .بر این اساس‌ ،  سال گذشته نیز دولت به منظور حمایت از خودروسازان داخلی ضوابط جدیدی را برای کاهش واردات خودرو اعمال کرد ،  که طبق ان از نیمه دوم سال گذشته ،  واردکنندگان ملزم به پرداخت عوارض 10درصدی به نیروی انتظامی و اسقاط یک خودرو فرسوده برای خودروهای با مصرف 6 و کمتر از 6لیتر ،  اسقاط دو خودرو برای خودروهای 6 تا 10 لیتر و اسقاط سه خودرو فرسوده در ازای واردات خودروهایی با مصرف10 لیتر به بالا بودند ،  هر چند اجرای ضوابط جدید موجب کاهش واردات خودرو از نیمه دوم سال گذشته به کشور شد ،  با این حال در سال جاری نیز مسوولین به دنبال تدوین ضوابط جدیدی هستند ،  که به نظر می‌رسد باز هم واردات خودرو به کشور بیش از سال گذشته کاهش یابد .به طوری‌که علاوه بر طرح معیار مصرف سوخت برای واردات خودرو ،  در سال جاری وزارت صنایع طرح دیگری را نیز مطرح نموده که به اعتقاد برخی از کارشناسان‌ ،  بر اساس این طرح واردات به انحصار خودروسازان داخلی در خواهد امد ،  مفاد این طرح نیز که در راستای حمایت از خودروسازان داخلی مطرح شده از این قرار است که در صورتی که تولیدکننده داخلی ،  اقدام به تولید یکی از محصولات خارجی کند ،  حق انحصاری واردات سایر برندهای ان کمپانی خارجی طرف قرارداد نیز به شرکت تولیدی واگذار می‌شود و دیگر به هیچ واردکننده بخش خصوصی اجازه ورود محصولات برند تولیدی در شرکت‌های خودروساز داخلی داده نخواهد شد ،  به طور مثال با تصویب این مصوبه از این پس واردکنندگان نمی‌توانند نسبت به واردات خودروهای کیا ،  هیوندایی و حتی بنز به دلیل تولید انها توسط خودروسازان داخلی اقدام کنند .از سوی دیگر مسوولین‌ ،  طرح توقف واردات شناسنامه‌ای را نیز در راستای قانون حمایت از مصرف‌کننده در دست بررسی دارند که بر اساس این طرح واردات خودرو به صورت شناسنامه‌ای نیز متوقف خواهد شد ،  این توقف در حالی است که واردات شناسنامه‌ای سال گذشته بیشترین حجم واردات خودرو را به خود اختصاص داده بود .علاوه بر تدوین ضوابط جدید ، بهمن محمد یاری عضو کمیسیون صنایع و معادن چندی پیش در گفت‌وگو با سایت خبر خودرو خبر از بازنگری تعرفه واردات خودرو در مجلس داد. به گفته وی با توجه به بحران جهانی امکان بازنگری تعرفه واردات خودرو به نفع تولید کنندگان در مجلس فراهم شده است .ارائه پیشنهاد جدید برای واردات خودرو در راستای حمایت از تولیدات داخلی در سال جاری در حالی مطرح شده که بر اساس لایحه بودجه سال 88 دولت از محل واردات خودرو درامد هزارمیلیارد تومان را پیش‌بینی کرده که این رقم دو برابر در امد پیش‌بینی شده در لایحه بودجه سال گذشته است ،  اما در صورت تصویب طرح‌های مذکور درامد دولت از واردات خودرو کاهش چشمگیری خواهد یافت و به این طریق پیش‌بینی دولت برای تامین بودجه از این طریق محقق نخواهد شد ،  مگر اینکه خودروسازها در قالب این مصوبه‌ ،  برنامه واردات خودرو به صورت کلان را داشته باشند .واردات خودرو سخت‌تر می‌شودبرزگری رییس موسسه استاندارد و تحقیقات صنعتی در خصوص ضوابط جدید واردات خودرو می‌گوید :  از این به بعد معیار مصرف سوخت خودروها به عنوان معیاری جدید برای صدور مجوز واردات خودرو محسوب خواهد شد .وی در پاسخ به این پرسش که معیار در نظر گرفته شده برای خودروهای وارداتی به چه صورت خواهد بود ،  می‌گوید :  خودروهای وارداتی نیز با توجه به معیار تدوین شده مصرف سوخت وارد کشور خواهند شد ،  با این تفاوت که برای خودروهای داخلی هفت معیار در نظر گرفته شده ،  اما بر اساس پیشنهاد داده شده به کارگروه حمایت از تولید داخل ،  خودروهای وارداتی تنها بر اساس دو معیار A وB وارد کشور خواهند شد .در سال 85 و در راستای ساماندهی حمل‌ونقل عمومی و مصرف سوخت ،  طرح نصب برچسب سوخت در دستور کار دولت قرار گرفت و بر اساس ان کمیته‌ای با عضویت وزارت نیرو ،  صنایع و معادن ،  موسسه استاندارد ،  سازمان بهینه‌سازی و مصرف سوخت و محیط زیست تشکیل و طی ان اعضا مکلف به تدوین استاندارد بنزین مصرفی کشور و تعیین معیار برای نصب برچسب انرژی شدند .بر اساس اخرین جمع‌بندی کمیته مذکور با توجه به بنزین مصرفی در کشور که دارای اکتان 87 است ،  هفت معیار G ،  F ،  E ،  D ،  C ،  B ،  A برای خودروهای داخلی تدوین شد ،  اما معیار تدوین شده مورد موافقت تمام اعضا گروه قرار نگرفت به همین دلیل تدوین معیار جدید در دستور کار قرار گرفت که با وجود گذشت سه سال هنوز معیار جدید به تصویب نرسیده است .برزگری در این خصوص می‌گوید :  ابهاماتی در استاندارد 4241 که در سال 85 تدوین شده بود وجود داشت که از اواخر سال گذشته بررسی این ابهامات در دستور کار قرار گرفت و بر اساس اخرین جلسه مقرر گردید خودروسازان برنامه‌های ارتقای کیفیت خودروهای تولیدی را به همراه تغییراتی که در خودروهای خود به وجود اورده‌اند را به کمیته تعیین معیار ارائه دهند که خودروسازان در حال حاضر این اقدام را صورت داده‌اند ،  به همین ترتیب جلسه نهایی برای اعلام معیار جدید در هفته جاری بر گزار خواهد شد .وی در ادامه می‌گوید :  معیار جدید مصرف سوخت برای خودروهای وارداتی نیز اعمال خواهد شد .به گفته برزگری در حال حاضر کمیته خودرو موسسه استاندارد در حال بررسی مدل‌های خودروهای وارداتی بر اساس دو گروه A و B است تا برای ثبت سفارش ،  لیست خودروهای مجاز را به وزارت بازرگانی معرفی کند .برزگری در خصوص چگونگی طبقه بندی خودروهای وارداتی نیز می‌گوید :  خودروها بر اساس حجم موتور و میزان مصرف سوخت دسته‌بندی خواهند شد .وی در خصوص خودروهایی که در گذشته ثبت سفارش شده‌اند نیز اظهار داشت :  خودروهایی که پیش از تصویب این مصوبه ثبت سفارش شده‌اند ،  مشکلی برای واردات نخواهند داشت ،  اما پس از ابلاغ این مصوبه واردات بر اساس لیست جدید صورت خواهد گرفت .وی در خصوص زمان تشکیل جلسه کارگروه حمایت از تولیدکننده نیز اظهار داشت :  کارگروه حمایت از تولید کننده با حضور برخی از وزرا و بانک مرکزی برگزاری می‌شود ،  اما هنوز زمان برگزاری جلسه این کارگروه اعلام نشده است .برزگری معتقد است :  با تصویب این مصوبه واردات خودرو سخت‌تر خواهد شد که این امر در راستای حمایت داخلی صورت خواهد گرفت. وی در ادامه می‌گوید :  در واردات خودرو شاهد ورود خودروهایی با مصرف سوخت بالا هستیم که علت اصلی این مساله پایین بودن قیمت انرژی در کشور است. در حال حاضر بسیاری از خودروهایی که در بیشتر کشورهای جهان به دلیل مصرف سوخت بالا بازار ندارند ،  وارد ایران شده و ضمن از بین بردن منابع انرژی کشور باعث الودگی محیط زیست هم می‌شوند که با اجرای این مصوبه از ورود این خودروها به کشور جلوگیری خواهد شد.