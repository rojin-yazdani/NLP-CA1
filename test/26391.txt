رئیس انجمن حمایت از بیماران کلیوی استان فارس از انجام عمل پیوند کبد عسل بدیعی در شیراز خبر داد.نادر معینی در گفتگو با خبرنگار مهر در این رابطه گفت :  تمام بیماران دیالیزی تنها راه نجاتشان پیند کلیه است از این رو در حال حاضر یک هزار و 300 نفر در استان هم اکنون در انتظار پیوند هستند.وی ادامه داد :  برخی از این بیماران نیز به دلیل مشکلاتی از قبیل مشکلات درمانی ،  گروه خونی و …  در حالیکه باید برای انها کلیه پیوند زده شود پس از رفع مشکل نسبت به انجام پیوند کلیه برای انها اقدام خواهد شد.رئیس انجمن حمایت از بیماران کلیوی استان فارس در پاسخ به سئوالی مبنی بر اینکه هر بیمار برای پیوند باید چند مدت در لیست قرار گیرد  ،  بیان کرد :  این امر بستگی به بیمار دارد اما معمولا در مدت زمانی سه تا شش ماه پیوند کلیه برای انها انجام می‌شود.وی در بخش دیگری از سخنان خود با بیان اینکه پیوند کبد فقط در شیراز انجام می‌شود ،  اظهار داشت :  در این راستا با توجه به اینکه فقط پیوند کبد در شیراز انجام می‌شود کبد افراد مرگ مغزی به شیراز ارسال و در اینجا پیوند زده می‌شود به همین دلیل بیماران کبدی شانس بیشتری برای دریافت کبد دارند.معینی با اعلام اینکه از نوروز تا کنون 20 پیوند کبد در شیراز انجام شده ،  ادامه داد :  این بدان معناست که پیوند کبد سریعتر صورت می‌گیرد.وی افزود :  در حال حاضر بیش از 700 بیمار کبدی در انتظار پییوند کبد هستند.رئیس انجمن حمایت از بیماران کلیوی استان فارس در ادامه سخنان خود پیرامون ارسال کبد عسل بدیعی بازیگر سینما به شیراز گفت :  کبد این بازیگر در بیمارستان نمازی شیراز به یک بیمار کبدی پیوند زده شد.