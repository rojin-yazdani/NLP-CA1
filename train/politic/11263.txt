عضو ناظر مجلس در شورای نظارت بر صداوسیما گفت :  معاون جدید سیما سوابقی چون تاسیس شبکه 3 و شبکه تهران را در کارنامه خود دارد و به خوبی با حوزه تلویزیون اشناست.سید رمضان شجاعی کیاسری در گفت و گو با خانه ملت ،  اصغر پورمحمدی ،  معاون جدید سیما را مدیری مجرب ،  فرزانه ،  تحول گرا و جوان دانست و گفت :  انتصاب پورمحمدی از سوی سرفراز ،  رئیس رسانه ملی انتصابی به جا و شایسته است.نماینده مردم ساری و میاندرود در مجلس شورای اسلامی بر همین اساس تصریح کرد :  با حضور پورمحمدی در معاونت سیما به زودی شاهد جهشی در حوزه سیما از نظر کمی و کیفی خواهیم بود.وی در ادامه به سوابق پورمحمدی در سازمان صداوسیما اشاره و عنوان کرد :  پورمحمدی تاسیس شبکه 3 و شبکه تهران را در کارنامه خود داشته و با شناخت خوبی که از تلویزیون دارد می‌تواند منشا تحولاتی در سازمان صداوسیما شود.عضو ناظر مجلس در شورای نظارت بر صداوسیما در پایان خاطرنشان کرد :  معاون جدید سیما مورد اقبال و استقبال تمامی هنرمندانی است که دغدغه کار کیفی دارند و حتما حضور وی را به عنوان یک پشتوانه قوی برای کار خود تلقی خواهند کرد.