1  -  مقام نمایندگی یک مسئولیت کلان ملی است لذا نماینده ضمن اینکه در نصب رئیس جمهور هیچ نقشی ندارد اما می‌تواند به رئیس جمهور تذکر داده از وی سؤال کرده و نهایتا وی را استیضاح و پیشنهاد عزل وی را به رهبری ارائه نماید . 2 -  نماینده در نصب وزرا نقش دارد و مجلس باید رای اعتماد بدهد و نهایتا نمایندگان می‌توانند وزرا را با استیضاح و عزل نمایند. از این دو مورد که بگذریم به لحاظ قانونی نماینده مجلس در هیچ عزل و نصبی دخیل نیست. از همین جا می‌توان به نقش کلیدی و ملی مجلس شورای اسلامی و نمایندگان پی برد. 3 -  همانطور که در بند دو متذکر شده‌ام اگرچه به لحاظ قانونی مجلس و نمایندگان در سایر عزل و نصب‌ها دارای هیچگونه اختیارات قانونی نیستند اما از انجا که بخش عمده‌ای از سایر عزل و نصب‌ها از مسیر وزرا و دولت می‌گذرد و نمایندگان دست برتر را در اختیارات قانونی نسبت به وزرا دارند از این طریق به شکل عرضی هماهنگی‌هایی انجام می‌پذیرد و البته چه بسا هماهنگی هم نشود. گاهی هم بستگی دارد یک نماینده از چه جناحی باشد و دولت از چه جناح. اینها دیگر همه و همه عرضی است. استاندار با پیشنهاد وزیر کشور و تصویب دولت نصب می‌شود.‌ای بسا قبل از نصب یک هماهنگی مختصری هم با نمایندگان انجام بشود وای بسا نشود. بنده در طول این سه دوره نمایندگی هم در مواردی هماهنگی و هم در مواردی عدم هماهنگی با نمایندگان را در نصب استاندار دیده ام. در خصوص فرمانداران نیز همین گونه است. در بسیاری از اوقات نوع روابط نماینده با وزیر مربوط یا دولت در این هماهنگی‌ها نقش اصلی و کلیدی را دارد. درخصوص سایر مسئولین مثل مسئولین ادارات یک شهرستان نیز همینطور بستگی به نظر فرماندار ،  استاندار و مدیرکل مربوط دارد که با نماینده هماهنگ کنند یا نکنند. اینها دیگر دارای هیچگونه محمل قانونی نیست. ضمن اینکه شورای محترم نگهبان به عنوان مفسر قانون اساسی معتقد است نماینده ،  صرفا نماینده حوزه انتخابیه خود نیست بلکه دارای وظیفه کلان ملی است و حتما دخالت در قوه مجریه نمی‌کند زیرا براساس قانون اساسی اداره کشور ما مبتنی بر تفکیک سه قوه مجریه ،  مقننه و قضائیه است. پس از بحث وزرا که بگذریم در بقیه موارد بشکل محتملا یک نوع هماهنگی با نمایندگان استان و یا شهرستان صورت می‌پذیرد. *کاظم جلالی نماینده مردم شاهرود در مجلس شورای اسلامی