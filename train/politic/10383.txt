عماد افروغ ،  نماینده اسبق مجلس و استاد دانشگاه در گفت‌وگو با خبرنگار شفاف در پاسخ به سوالی در خصوص نماینده‌ای که در مجلس گرین کارت دارد گفت :  اسم این نماینده را از اقای مطهری و دیگر نمایندگان منتقد دولت بپرسید. شما مطمئن باشید که یکی از نماینده‌های مجلس گرین کارت دارد و خودش نیز عنوان کرده که گرین کارت دارد.افروغ پیش از این در گفتگو با یک هفته نامه نسبت به تبعات گرین کارت داشتن برخی نمایندگان هشدار داده بود.این استاد دانشگاه در خصوص جهت گیری سیاسی این نماینده تصریح کرد : این نماینده وکیل الدوله است.وی در پاسخ به علت عدم برخورد با وی و چگونگی عبور این فرد از فیلتر شورای نگهبان ،  گفت :  شاید منع قانونی در این خصوص وجود ندارد و بنده نمی‌دانم که این امر به لحاظ قانونی مشکلی دارد یا خیر ?  اما به نظر بنده این امر اشکال دارد ؛  چرا که دریافت گرین کارت ملزوماتی دارد که این ملزومات با منافع و مصالح و امنیت ملی ما سازگاری ندارد.وی ادامه داد :  مشکلاتی که دارا بودن گرین کارت می‌تواند ایجاد کند مربوط به منافع و مصالح ملی است. ما نماینده‌ای می‌خواهیم که راحت و شجاعانه و بدون هیچ ملاحظه‌ای از حریم و مصالح داخلی دفاع کند. کسی که گرین کارت دارد یک موانعی دارد. یعنی عندالاقتضا و عندالضروره ممکن است نتواند وظایف نمایندگی‌اش را به خوبی و به وجه احسن ادا کند.افروغ در خصوص چگونگی ورود فرد به مجلس تصریح کرد :  احساس می‌کنم که این قضیه محل اعتنا نبوده و یا مطلع نبودند.