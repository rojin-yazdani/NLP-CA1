روزنامه تهران امروز در گزارشی با عنوان واکنش نمایندگان در مورد انتقاد رئیس‌جمهور به استیضاح وزرا نوشت : حمیدرضا کاتوزیان رئیس کمیسیون انرژی با بیان اینکه زیرسوال بردن یک قوه درشان رئیس دولت نیست ،  تصریح کرد :  اگرانتقادی به کارهای مجلس وارد است با موارد از انها نام برده شود ،  نه اینکه مجلس را متهم به باج‌خواهی از وزرا کنند. این صحبت کاملا حرف غلطی است ،  یا برخی از وزرا اطلاعات اشتباه به احمدی نژاد می‌دهند یا اینکه وی دچار برداشت غلط ازمسائل و رفتارهای مجلس است. وی ضمن انتقاد از سخنان احمدی نژاد در مورد استیضاح وزرا گفت :  ابزارهای نظارتی مجلس برای جلوگیری از انحرافات دولت است و دولت حق ندارد این وظیفه ذاتی مجلس را زیر سوال ببرد. اتهام به مجلس به بهانه سوال و استیضاح از وزرا تلاش برای بی اثر کردن نظارت مجلس بر رفتار قوه مجریه است.امیدوار رضایی عضو هیات رئیسه مجلس می‌گوید :  استیضاح و سئوال از وزیران حق قانونی مردم است که از طریق نمایندگان مجلس اعمال می‌شود. درباره انتقادهای اخیر رئیس‌جمهوری به مجلس باید از وی پاسخ خواست. اظهار نظر ناصواب در باره مجلس ،  ضربه دولت بر پیکره مردم است. استیضاح و سئوال از وزیران از جمله وظایفی است که در قانون اساسی و ایین‌نامه داخلی مجلس به‌عنوان وظیفه نظارتی نمایندگان مردم گنجانده شده است. اگر نماینده خاصی ،  مخاطب رئیس‌جمهوری است ،  بهتراست که وی نام این نماینده را اعلام کند ،  زیرا نباید با طرح اتهام‌های کلی ،  همه نمایندگان مجلس را زیر سئوال برد. اکثریت نمایندگان دنبال بحث شخصی نیستند و با در نظر گرفتن منافع ملی ،  از هرگونه منفعت‌اندیشی پرهیز می‌کنند.غلامرضا مصباحی مقدم نماینده تهران نیز معتقد است :  محدوده‌ای برای اعمال حق نظارتی مجلس وجود ندارد. دولت باید نگاه منصفانه‌ای به عملکرد مجلس داشته باشد. بسیار بعید می‌دانم نماینده‌ای برای منافع شخصی یا حتی ترجیح منافع منطقه‌ای و محلی نسبت به منافع ملی ،  به سئوال یا استیضاح از وزیری اقدام کند. بعید نیست اظهارات محمود احمدی‌نژاد در مورد استیضاح وزرا به ضرر خود وی تمام شود و نمایندگان را که اینک برچسب ویژه خواری از سوی رئیس دولت به انها خورده وادار کند که امضای خود را پایین صفحه طرح سوال از رئیس‌جمهور بیندازند تا خود او هم مانند وزرایش برای پاسخگویی به نمایندگان ملت مسیر کمیسیون​های مجلس و در نهایت صحن علنی را بپیماید.