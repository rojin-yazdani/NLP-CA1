نماینده مردم مسجدسلیمان در مجلس از جلسه امروز خود با معاون پارلمانی صداوسیما خبر داد.اسماعیل جلیلی نماینده مردم مسجدسلیمان ،  لالی ،  اندیکا و هفتگل در مجلس شورای اسلامی در گفت‌وگو با خبرنگار پارلمانی خبرگزاری فارس ،  از جلسه صبح امروز شنبه خود با حجت‌الاسلام محمدرضا میرتاج‌الدینی معاون پارلمانی سازمان صداوسیما خبر داد.وی ابراز ناراحتی و گلایه درخصوص رویکرد سریال سرزمین کهن را علت برگزاری این جلسه دانست و گفت که معاون استان‌ها و امور پارلمانی صدا و سیما وعده داد که این دغدغه را به عزت‌الله ضرغامی رئیس سازمان صدا و سیما انتقال دهد.نماینده مردم مسجد سلیمان در مجلس با بیان اینکه در شرایط فعلی کشور که رویکرد قدرت‌های استکباری ایجاد نفاق در کشور است ،  استفاده از دیالوگ‌هایی که قومیت‌های اصیل کشور را زیر سوال ببرد کاملا غیرحرفه‌ای و اختلاف‌افکنانه است ،  اظهار داشت :  این اقوام در طی سال‌ها مبارزه با استبداد و پادشاهان ظالم گام‌های مثبتی برای کشور برداشته‌اند که تاریخ گواه این موضوع است.جلیلی افزود :  هرچند قوم بختیاری که همواره دغدغه تمامیت ارضی کشور را در طول تاریخ داشته و هرگز بر علیه میهنمان اقدامی نکرده است و خون بزرگان همچون علی مردان خوان چهارلنگ ،  ابوالقاسم خان ،  علی‌قلی خان ،  شهدای انقلاب و جنگ تحمیلی وفاداری خود را اثبات کرده‌اند اما این سریال توسط کسانی ساخته شده که نه از قومیت‌ها خبر دارند و نه به یکپارچگی ایران اسلامی معتقدند.جلیلی در همین زمینه تاکید کرد :  از سازمان صدا و سیما تعجب می‌کنم که دعوای 2 خانواده در قالب سریالی به عنوان دغدغه مردم با استفاده از پول بیت‌المال علیه قومیت‌ها به تصویر کشیده می‌شود ،  انهم در شرایطی که اتحاد اقوام ایران اسلامی ضربه مهلکی را به توطئه‌گران و فتنه‌گران که قصد ایجاد اختلاف در بین اقوام را دنبال می‌کنند وارد کرده است.