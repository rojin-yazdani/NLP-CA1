استاندار سیستان و بلوچستان گفت :  باتوجه به امضا سند همکاری میان ایران و پاکستان درباره استرداد مجرمین امکان محاکمه و انتقال ستار ریگی به ایران وجود دارد.علی اوسط هاشمی در گفت و گو با میزان درباره امکان استرداد ستار ریگی از عوامل تروریستی گروهک جیش‌النصر که به تازگی در پاکستان دستگیر شده است ،  اظهار کرد :  در قالب طرح استرداد مجرمین سندی بین دو کشور ایران و پاکستان به امضا رسیده که مقامات جمهوری اسلامی ایران می‌توانند نسبت به انتقال ریگی به کشور و محاکمه وی وارد عمل شوند و این موضوع از سوی کشورمان قابل پیگیری است.وی افزود :  نکته‌ای که درباره دستگیری ستار ریگی از عناصر تروریستی منطقه حائز اهمیت بوده است توجه به این امر بوده که دولت پاکستان در مقطع فعلی در برخورد با عناصر تروریستی اقدامات مثمرثمری را انجام داده و باید این موضوع را به فال نیک گرفت.استاندار سیستان و بلوچستان تصریح کرد :  عملکرد دولت پاکستان در دستگیری یکی از چهره‌های شاخص تروریستی منطقه قابل تقدیر و ستایش است و می‌تواند در زمینه ثبات بخشیدن به مناطق مرزی مشترک و تامین امنیت ان نقش تاثیرگذاری داشته باشد.هاشمی با اشاره به سفر اخیر خود به کشور پاکستان تاکید کرد :  در دیدارهایی که با مقامات امنیتی کشور پاکستان داشتم تاکید شد نباید پاکستان اجازه دهد که گروه‌های تروریستی در این منطقه فعالیت کنند چون این روند سبب می‌شود لطمات جبران‌ناپذیری به بحث امنیت در این کشور و در منطقه وارد شود.وی خاطرنشان کرد :  دو کشور ایران و پاکستان با توجه به مناطق مرزی مشترکی که با یکدیگر دارند نباید اجازه دهند که تحرکات تروریستی راه را برای توسعه و گسترش تعاملات دو کشور مسدود کند.استاندار سیستان و بلوچستان اظهارکرد :  حرکت مقامات امنیتی کشور پاکستان در دستگیری ستار ریگی حرکت جدیدی را در دایره تعاملات ایران و پاکستان برای مقابله با اقدامات تروریستی فراهم کرد و دو کشور می‌توانند در زمینه امنیتی و سایر حوزه‌ها باب تعامل را گسترش دهند.هاشمی درباره اینکه ایا ستار ریگی در اقدامات تروریستی که در منطقه شرق ایران در طی سال‌های گذشته انجام شده است دخالتی داشته است ،  گفت :  ریگی در حال حاضر مسئول گروهک تروریستی جیش النصر و جانشین رئوف ریگی محسوب می‌شود که در اقدامات تروریستی که در استان سیستان و بلوچستان صورت گرفته نقش تاثیرگذاری داشته است.وی تاکید کرد :  ایران به طور حتم با توجه به مستنداتی که درباره اقدامات تروریستی گروهک جیش النصر دارد می‌تواند علیه ستار ریگی اعلام جرم کند.استاندار سیستان و بلوچستان خاطرنشان کرد :  با توجه به اینکه ستار ریگی در شرایط مسلحانه از سوی مقامات امنیتی پاکستان دستگیر شده و حضور وی در پروژه‌های تروریستی قطعی است و محاکمه وی به طور حتم خواست مقامات دو کشور خواهد بود.