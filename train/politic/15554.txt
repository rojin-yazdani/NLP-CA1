عضو کمیسیون امنیت ملی و سیاست خارجی با بیان اینکه مجلس در راستای فرمایشات رهبری با دولت تعامل می‌کند ، گفت :  کوبیدن بر طبل ناهماهنگی با مجلس ،  دولت را به انزوا می‌برد .به گزارش خانه ملت ،  قدرت الله علیخانی در واکنش به اظهارات رئیس جمهور مبنی بر اینکه زمان در راس بودن مجلس گذشته است گفت  : اقای احمدی نژاد دچار اشتباه شده است .نماینده قزوین در مجلس شورای اسلامی افزود :  در اوایل انقلاب هم بنی صدر به نوع دیگری درمقابل مجلس ایستاد و فکر می‌کرد مجلس باید با او هماهنگ باشد و دیدیم امام ( ره )  در مسئله اختلاف میان مجلس و دولت بر سر انتخاب دولت فرمودند که مجلس در راس امور است .وی بابیان اینکه اقای احمدی نژاد به اشتباه فکر می‌کند که هر چیز را اراده کند باید عملی شود تاکید کرد :  رئیس جمهور باید مراقب تعابیری که به کار می‌برد باشد  ، اوست که باید با مجلس هماهنگ شود و باید بداند که کوبیدن بر طبل ناهماهنگی با مجلس دولت را به انزوا می‌برد  .علیخانی تصریح کرد  : دولت می‌خواهد یکه تاز میدان باشد و مجلس هم هیچگونه نظارت و سوالی نداشته باشد  .عضو فراکسیون خط امام ( ره )  مجلس گفت :  مجلس تا کنون به خاطر فرمایشات و رهنمودهای مقام معظم رهبری با دولت تعامل خوبی داشته است .وی خاطر نشان کرد :  مجلس است که می‌تواند سوال کند ، استیضاح کند و رئیس جمهور و وزرا را برکنار کند  ، پس مجلس همچنان در راس است.