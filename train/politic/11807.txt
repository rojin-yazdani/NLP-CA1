امام جمعه خرمشهر گفت :  دستگاه قضایی اختلاس 13 میلیاردی در شهرداری خرمشهر را که در زمان شهردار اسبق این شهر صورت گرفته ،  به شکل جدی و قاطع پیگیری کند .به گزارش فارس ،  سید ابوالحسن نوری امروز در خطبه‌های نماز جمعه این شهر در مصلای قدس به فساد مالی شهردار اسبق خرمشهر اشاره کرد و افزود :  تاکنون معلوم نشده 13میلیارد ریال اختلاس شهردار سابق کجا رفت ،  و چرا دستگاه قضایی موضوع بالا کشیدن املاک و زمین‌های مردم را در ان دوران به طور جدی پیگیری نکرد. وی افزود :  دادستان وقت این شهر وقتی می‌خواست به این پرونده رسیدگی کند و حتی به جاهای خوبی این پرونده را رساند ،  با اعمال فشار ان را عوض کردند. امام جمعه خرمشهر گفت :  درخواست می‌کنم که رئیس دادگستری با قاطعیت موضوع اختلاس شهرداری خرمشهر را پیگیری کند و مطمئن باشد مردم او را در این راه پشتیبانی خواهند کرد. وی گفت :  امروز شاهدیم شورای شهر بدون هیچ دلیل و جرمی شهردار را از کار برکنار کرد و متاسفانه فضایی در این شورا ایجاد شده که هر کس را که نخواهند بلافاصله او را رد می‌کنند. امام جمعه خرمشهر اظهار داشت :  این درست نیست که خرمشهر با این حجم مشکلات ماه‌ها بدون شهردار باقی بماند. نوری افزود :  اعضای شورای شهر با در نظر گرفتن تجربه‌های گذشته ،  از اعمال سلیقه در انتخاب شهردار خرمشهر پرهیز کنند و به دنبال انتخاب یک شهردار متعهد ،  دلسوز و سالم باشند. وی گفت :  اعتباراتی که به شهر خرمشهر اختصاص می‌یابد زیاد است ،  اما متاسفانه نظارت بر این اعتبارات وجود ندارد و معلوم نیست این پول‌ها کجا می‌روند. نوری از اعضای شورای شهر خرمشهر خواست هر چه سریعتر تکلیف شهردار این شهر را مشخص کنند و از به تاخیر انداختن ان پرهیز کنند. امام جمعه خرمشهر در ادامه به حلول ماه رجب اشاره کرد و افزود :  این ماه همچون ماه‌های رمضان و محرم در شرافت خاصی است که باید از برکات ان به طور کافی بهره گرفت. وی گفت :  ماه رجب ماهی است که اعمال بسیاری در ان باید انجام داد که استغفار و روزه گرفتن از ان جمله است.