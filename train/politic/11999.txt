اسماعیل حسین پور در ابتکار نوشت : دکتر محمد مصدق می‌گوید :  ارزش هر فرد به اندازه‌ی رنج‌هایی است که برای ملتش می‌کشد. و در این سالیان سپری شده بر این مردم نجیب که خیلی‌ها جیب شان را پر کردند و رفتند و برخی از این جماعت غارتگر هم که در زندان به سر می‌برند پاسخی به بانکها و مردم نمی‌دهند مفهوم این جمله‌ی پرمغز دکتر مصدق بیشتر برای مردم ایران مصداق پیدا می‌کند تا چهره افرادی که پشت شعارهای رنگین ساده زیستی امدند و کشور را با فسادهای انبوه میلیاردی خود به اینجا رساندند را بیشتر و بهتر بشناسند.این روزها مردم صبور و قدخمیده در زیر بار قسط و وام و تورم با چشمان روشن و تیزبین شان ،  هر روز خبری از فسادهای میلیاردی می‌شنوند ،  این روزها همان مردمی که انقلاب کردند و در 8 سال جنگ تحمیلی با شکوه تمام ایستادند و در سخت‌ترین شرایط اقتصادی ،  تحریم‌ها را تحمل کرده‌اند و بسیاری از همنوعانشان همواره بیم بیمه و بیماری دارند و در فراز و فرود زندگی ،  از ناداری موی سفید کرده‌اند و با سیلی صورتشان سرخ مانده است ،  با نگاهی پرسشگر در حیرت‌اند که در این سالیان وعده‌های رنگین عده‌ای که با شعار پاکدستی امدند چه بر سر ملت و مملکت امده است ! مردمی که این روزها در جیب کت و پالتو و پیراهن شان دفترچه قسطی جاخوش کرده است وغم نان و جان دارند ولی هنوز هم با تمام وجود دین و دیارشان را عاشقند و به دولت و دولتمردان خود چشم امید دارند تا با تدبیر گره از کار فرو بسته شان بگشاید در شگفتند چگونه عده‌ای تندرو ، غم قدم‌های ظریف بی خواب و تاب شان کرده است و ان را ضد ارزش می‌دانند ولی انبوه فسادهای میلیاردی عیان شده و ایمان سوز را ضدارزش نمی‌دانند و دم بر نمی‌اورند ?  مردم ،  همانها که همیشه و در همه جا در کنار نظام شان بوده‌اند و در صحنه‌های بسیار برای پاسداری از عزت دیارشان خوش درخشیده‌اند و استوار ایستاده‌اند در حیرتند چرا عده‌ای که در بسیاری از صحنه‌های دیروز نبوده‌اند مدعی امروز ارزش‌ها و انقلاب شده‌اند ? مردم خوب می‌دانند دوران این بازی‌ها و نقاب بر رخ زدن‌ها و سفره‌ی خلق تهی کردن‌ها گذشته است.مردمی که غم زندگی دارند و تحریم‌ها را صبورانه و عزتمندانه تحمل کرده‌اند خوب می‌دانند چه کسانی سفره‌ی انها را خالی کردند و دلارهای نفتی را به جای این که صرف سازندگی و عمران ایران – خانه‌ی اجدادی شان  -  کنند با لطایف الحیل از ایران و ایرانی ربودند و از کشور خارج کردند ؛  مردم خوب می‌دانند برخی‌ها در ان سالهای دولت یار با پول نفت چه کردند و با ثروت‌های باداورده چه‌ها کردند !  مردم خوب می‌دانند دزد کیست و دزدی چیست ! مردم خنده شان می‌گیرد وقتی عده‌ای دزد و غارتگر بیت المال ستایشگر هم می‌شوند ،  مردم خوب می‌دانند در قاموس برخی از این مدعیان دروغین مردم باوری ،  پوزش جایی ندارد. این روزها که عزم نظام برای مبارزه با فساد جدی شده است و هر روز با هر پرونده‌ای ، پرده‌ای از فسادهای میلیاردی کنار می‌رود و طشتی از بام می‌افتد این تندروها سخت نگران فردای خویشند. اینان هرچند امروز در ظاهر غم قدم‌های ظریف را دارند و فریاد واویلای شان برخاسته است ولی در باطن غم خویش را دارند و نگران نه بزرگ مردم به خویش در فردا هستند.این جماعت به فریاد امده در این دولت و این چشم بستگان بر روی فسادهای میلیاردی همرهان و همراهان خویش ،  باید خوب بدانند که دیگر نمی‌توان با شعار مردم شعور مردم را به گروگان گرفت ،  دیگر نمی‌توان با شعار مردم رای انها را گرفت و بعد با دولت برخاسته از رای همین مردم این همه عناد داشت ؛  مردم خوب می‌دانند خودشان غم شان چیست و مدعیان امروز چه غمی دارند.مردم صبور و این دزدان با چراغ امده خوب می‌دانند که سهم مردم از منابع عظیم نفتی چند سال گذشته چه قدر بوده است و چه بر جای مانده است ?  مردم کوه غم در دل مانده خوب می‌دانند امروز بزرگترین منکر چشم بستن بر این غارتگری هاست ،  بزرگترین منکر دم برنیاوردن کسانی است که پا از بزرگان پیشتر نهاده و خود را به جای مردم نشانده‌اند و فریاد بی هنگام شان گوش‌ها را کر کرده است.امروز اگر کسی ادعای دینداری داشته باشد ولی این دزدها و دزدی‌ها را منکر نداند باید در ایمانش شک کرد.در پایان باید صادقانه گفت قدم‌های ظریف بهانه است بین غم مردم تا غم این جماعت قلیل به اندازه کوه دماوند فاصله است.