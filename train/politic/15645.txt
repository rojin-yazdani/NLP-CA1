رئیس مجلس شورای اسلامی روز خبرنگار را به خبرنگاران و روزنامه نگاران تبریک گفت و با بیان اینکه نخبگان وارد بدنه رسانه‌ها شده‌اند ابراز امیدواری کرد که رسانه‌ها به مسائل اصلی کشور بپردازند.علی لاریجانی در گفتگو با خبرنگار مهر ،  با اشاره به فرا رسیدن 17مرداد ماه ،  روز خبرنگار این روز را به خبرنگاران کشور تبریک گفت و اظهار داشت :  امیدواریم خبرنگاران و دوستان عزیز ما در رسانه‌ها به موضوعات و مسائل اصلی کشور بپردازند نه اینکه بر مسائلی که دیگران برایشان به وجود می‌اورند تمرکز کرده و به عنوان سوژه‌های داغ دور ان فعالیت کنند.رئیس قوه مقننه کشور تاکید کرد :  خبرنگاران باید یک مقدار مسائل مهم و کلان کشور را بیشتر برجسته کنند. لاریجانی افزود :  من فکر می‌کنم بدنه رسانه‌های ما از نخبگان خوبی برخوردار است و در طول این سالها هم ورزیدگی ذهنی داشته است. رئیس مجلس شورای اسلامی ادامه داد :  در سالیان اخیر استعداد‌های خوبی وارد عرصه و وادی خبرنگاری و رسانه‌ای شده اند. لاریجانی افزود :  خبرنگاران باید تعاملی با بخشها داشته باشند تا بتوانند روی مسائل مهم حساس باشند و افکار عمومی و اراده‌ها را به سمت مسائل اصلی کشور بکشانند.