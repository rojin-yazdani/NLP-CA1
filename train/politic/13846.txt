نماینده مردم استان ایلام در مجلس گفت : با وجود پیگیری‌های مستمر ،  طرف عراقی همچنان مخالف گشایش مرز چم سری در شهرستان دهلران است.علی عزتی به ایسنا گفت :  از جانب ما شرایط گشایش این نقطه مرزی بر روی کابران تجاری فراهم است اما متاسفانه طرف عراقی هم‌چنان مخالف این کار است.وی درباره پیگیری‌های مقامات کشورمان بویژه مسوولان استان ایلام در این خصوص نیز گفت :  ما از طریق دستگاه‌های مربوطه هم‌چنان پیگیر موضوع هستیم ،  چرا که گشایش این نقطه مرزی بر روی فعالیت‌های تجاری می‌تواند رونق بیشتری به داد و ستدهای استان ،  ببخشد.نماینده ایلام تاکید کرد :  متاسفانه با وجود بیشترین مرز مشترک استان ایلام با کشور عراق که بیش از 400 کیلومتر است اما بر خلاف سایر نقاط مرزی در شرایط فعلی تنها یک معبر با طرف عراقی فعال داریم که به همین خاطر درصدد هستیم با ادامه رایزنی‌ها مرز چم سری نیز به عنوان نقطه مرزی مشترک با طرف عراقی راه‌اندازی شود.عزتی با اعلام این‌که از نظر مشترکات منطقه دهلران با طرف عراقی همسویی فراوانی دارد ،  گفت :  در صورت گشایش مرز چم سری که جهت کاربری تجاری در نظر گرفته شده است ،  فعالیت‌های تجاری استان و استان‌های همجوار رونق بیشتری به خود خواهد گرفت.مرز چم سری در شهرستان دهلران در مقابل مرز شیب در استان میسان عراق قرار گرفته است. استان میسان عراق یکی از نقاط امن کشور عراق با شرایط حاصل‌خیزی صنعتی و طبیعی است.