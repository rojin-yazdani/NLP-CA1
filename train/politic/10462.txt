وقوع سوانح پی در پی هوایی و عدم اجرای قانون برنامه چهارم توسعه از جمله محورهای استیضاح وزیر راه و ترابری اعلام شده است. به گزارش ایسنا ،  در نامه استیضاح وزیر راه و ترابری که به رییس مجلس شورای اسلامی ارایه شده است وقوع سوانح پی در پی هوایی و اعلام نظر غیرکارشناسانه در خصوص نرمال بودن سوانح هوایی در کشور مانند سانحه قزوین و سانحه ارومیه ،  استفاده غیرموجه و غیراقتصادی از ناوگان هوایی مستهلک و غیرقابل اعتماد و در نتیجه وجود تردید در مردم به توانایی‌های تخصصی کشور در زمینه حمل و نقل و عدم اجرای قانون برنامه چهارم توسعه در خصوص نوسازی ناوگان هوایی از جمله محورهای این استیضاح اعلام شده است. هم‌چنین استیضاح‌کنندگان عدم توجه و تبعیت از قوانین بودجه سنواتی سال‌های 87 ،  88 و 89 در موارد مربوط به اقدامات و مسوولیت‌های وزارت راه و دادن قول‌های فراوان غیرعملیاتی توسط شخص وزیر به طوری که خود وزیر طی نامه‌ای به معاون اول رییس‌جمهور اظهار داشته‌اند که بودجه 12 سال اینده در سفرهای استانی پیش‌خور شده است و عدم وجود جدیت در اصلاح مسیرها و معابر حادثه‌خیز کشور که موجب گردیده تا یکی از بالاترین امار کشتار جاده‌ای در دنیا به نام جمهوری اسلامی ایران ثبت گردد از دیگر محورهای استیضاح عنوان کرده‌اند. بر اساس این گزارش عزل و نصب‌های پی در پی ،  مکرر ،  غیرمسوولانه و عجولانه در وزارت راه به ویژه در سازمان حساس هواپیمایی به طوری که یکی از معاونت‌ها در یکسال و نیم گذشته هر شش ماه یک انتصاب داشته است و هم‌چنین کم‌توجهی به مسیرهای ریلی کشور به طوری که برای مسیری که قول داده‌اند تا سال 91 افتتاح شود یک دهم اعتبار مورد نیاز منظور و در نتیجه کمترین حد پیشرفت فیزیکی متصور می‌باشد و نیز کم‌توجهی به ایثارگران شاغل در وزارتخانه از جمله محورهایی است که استیضاح‌کنندگان برای استیضاح وزیر راه و ترابری مطرح کرده‌اند. بندهای دیگر این استیضاح شامل ناتوانی در حل مشکلات پیمانکاران طرف قرارداد با وزارت راه و ترابری که به ورشکستگی و فروپاشی شرکت‌های مهم عمرانی و راهسازی کشور منجر شده است و عدم جدیت در رفع عیوب و نواقص نظرات دیوان محاسبات ،  سازمان بازرسی و سازمان حسابرسی و عدم توجه کافی به ایستگاه‌های هواشناسی کشور می‌باشد.