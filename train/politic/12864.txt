سیدحسین موسویان در کنفرانس بررسی تحولات کشورهای مدیترانه در مراکش در مورد سیاست‌های کشورمان علیه داعش گفت :  ایران برای مبارزه با تروریستم تکفیری اعم از القاعده ،  داعش یا جبهه النصره ،  نیازمند اجازه امریکا یا برخی کشورهای عربی نیست.به گزارش ایرنا ،  موسویان تصریح کرد :  جمهوری اسلامی ایران در مبارزه با داعش هیچ مرز و محدودیتی نمی‌شناسد و در یک ائتلاف عملیاتی با ارتش عراق ،  سوریه و پیشمرگ‌های کرد و حزب الله لبنان ،  در عمل یک ائتلاف عملیاتی شکل داده و نقش کلیدی در مبارزه زمینی با داعش ایفا می‌کند.مسئول اسبق سیاست خارجی شورای امنیت ملی در پاسخ به سخنان برخی مقام‌های عرب مبنی بر اینکه 'امریکا ایران را برای مبارزه با داعش دعوت کرد' ،  گفت :  حضور امریکا برای مبارزه با داعش می‌تواند اثر منفی بگذارد زیرا رهبران داعش با نام 'مبارزه با امریکا و اسرائیل' نیروی بیشتری از کشورهای عربی جذب کرده اند.وی خاطرنشان کرد :  دلیل این مساله ان است که مبارزه با امپریالیسم و صهیونیسم در جهان اسلام ،  جهاد تلقی شده و طرفدار دارد.موسویان با بیان اینکه کشورهای عربی منطقه باید دست از دعوت امریکا برای مداخله بیشتر در خاورمیانه و کشورهای اسلامی بردارند ،  گفت :  انها به فکر ایجاد یک همکاری منطقه‌ای و اسلامی بین کشورهای مسلمان برای مقابله با چالش‌های موجود باشند.وی تاکید کرد :  با توجه به این مساله ،  بهتر است یک 'نیروی نظامی اسلامی' به رهبری چهار قدرت ایران ،  مصر ،  ترکیه و عربستان برای مبارزبه با افراط گرایی تشکیل شود.وی در ادامه ،  سه دلیل برای حمایت ایران از سوریه بیان کرد و گفت :  دلیل نخست انکه 'سوریه در خط مقدم مبارزه با رژیم صهیونیستی است و متلاشی کردن یک کشور مسلمان در خط مقدم مبارزه با این رژیم ،  یعنی همراهی با اسرائیل'.موسویان افزود :  دلیل دوم ان است که 'سوریه در دوران تجاوز صدام به کشورمان در کنار ایران ایستاد و از ما حمایت کرد'.وی ،  دلیل سوم را 'امضای قرارداد امنیتی و دفاعی استراتژیک میان سوریه و ایران در سال 2006' بیان کرد.مسئول اسبق سیاست خارجی شورای امنیت ملی در پاسخ به ادعای 'سیاست‌های تجاوزکارانه منطقه‌ای ایران' نیز گفت :  سیاست منطقه‌ای ایران دفاعی است نه تهاجمی ؛  کشور ما در ابتدای انقلاب توسط برخی از کشورهای عربی به رهبری صدام مورد تجاوز قرار گرفت و غرب و برخی از کشورهای عربی ،  استفاده صدام از سلاح‌های کشتار جمعی علیه ایران را حمایت کردند.وی ادامه داد :  امریکا در 34 سال گذشته سیاست تغییر رژیم ،  جنگ اقتصادی ،  جنگ سیاسی و جنگ مخفی علیه ایران را ادامه داد و در اطراف مرزهای ما نیروی نظامی پیاده کرده است ؛  ضمن انکه همچنان به سیاست 'همه گزینه‌ها روی میز است' ،  ادامه می‌دهد.موسویان با بیان اینکه اتحاد امریکا ،  رژیم صهیونیستی و برخی کشورهای عربی در سه دهه گذشته علیه ایران ادامه داشته است ،  افزود :  با وجود این مساله ،  جمهوری اسلامی ایران در دفاع از بقا و منافع ملی و منطقه‌ای خود در این جدال بزرگ برنده شده و امروز در قامت یک نیروی قدرتمند منطقه‌ای و فرامنطقه‌ای قد علم کرده است.وی در پایان سخنان خود ،  راه برون رفت خاورمیانه از مشکلات کنونی را اتحاد کشورهای اسلامی و تشکیل یک سیستم همکاری‌های منطقه‌ای و عدم دخالت بیگانگان در منطقه اعلام کرد.براساس این گزارش ،  کنفرانس 'بررسی تحولات کشورهای مدیترانه' با حضور حدود چهار هزار نفر از جمله شماری از نخست وزیران و وزیران فعلی و سابق اروپا ،  امریکا ،  خاورمیانه و افریقا در شهر 'تانگیر Tangier' مراکش برگزار شد.