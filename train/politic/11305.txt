سخنگوی کمیسیون برنامه و بودجه مجلس اعلام کرد گویا دولت بنا دارد لایحه بودجه 92 را هفته اول اسفند تقدیم مجلس کند.غلامرضا کاتب نماینده مردم گرمسار و سخنگوی کمیسیون برنامه و بودجه مجلس شورای اسلامی در گفت‌وگو با خبرنگار پارلمانی خبرگزاری فارس با اشاره به لایحه بودجه سال 1392 کل‌کشور ،  اظهار داشت :  در صحبتی که اخیرا با مسئولان معاونت برنامه‌ریزی و نظارت راهبردی رئیس‌جمهور داشتم ،  گویا دولت بنا دارد لایحه بودجه سال اینده را هفته اول اسفند تقدیم مجلس کند ،  بنابراین احتمالا اول یا دوم اسفند ،  بودجه به مجلس ارائه می‌شود.وی درباره میزان نرخ دلار و نفت در بودجه 92 ،  گفت :  یقینا قیمت نفت در بودجه زیر 100 دلار خواهد بود و به نظر می‌رسد نرخ هر بشکه نفت خام حدود 90 دلار تعیین می‌شود.سخنگوی کمیسیون برنامه و بودجه مجلس اضافه کرد :  میزان قیمت دلار در بودجه 92 نیز یقینا کمتر از دو هزار تومان خواهد بود.کاتب در خاتمه خاطرنشان کرد :  با توجه به ارائه با تاخیر بودجه 92 ،  دولت وظیفه دارد لایحه بودجه چنددوازدهم را نیز تقدیم مجلس کند اما اگر ندهد ،  مجلس ناچار به تصویب تنخواه است.