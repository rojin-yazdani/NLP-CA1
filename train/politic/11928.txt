سناریوی هسته‌ای ایران ،  روزهای حساسی را تجربه می‌کند ؛  روزهایی که کشورهای طرف مذاکره با ایران ،  در صورت اولویت دادن به منافع ملی خود به جای پیروی از رویه و قواعد حاکم بر جامعه بین‌الملل در حوزه تامین انرژی هسته‌ای و همچنین در نظر نگرفتن ملاحظات امنیتی و اقتصادی جمهوری اسلامی ایران ،  جز پیچیده‌تر شدن موضوع هسته‌ای ایران دستاوردی نخواهند داشت. بزرگنمایی مذاکرات وین از سوی رسانه‌های غربی و انتخاب گزینه سرعت دادن به مذاکرات به جای گزینه‌های معقول و منتج به افزایش ضریب اعتماد سازی متقابل ،  مفید فایده نخواهند بود .با توجه به در حال انجام بودن مذاکرات ده‌ها کشور در قالب کنفرانس خلع سلاح  ( موضوع FMCT یا نحوه مدیریت و نظارت بر مواد شکاف پذیر )  ،  همراهی بیش از 96 درصد از کشورهای جهان در قالب برگزاری کنفرانس بازنگری 2010 NPT ،  همکاری ده‌ها کشور در سطوح منطقه‌ای و سرانجام ،  ترتیبات جدید پیشنهادی اقای البرادعی و دبیرخانه اژانس بین‌المللی انرژی اتمی برای تاسیس بانک سوخت هسته‌ای با همکاری کشورهای توانمند در این حوزه و …  طبعا تا زمان به نتیجه رسیدن مذاکرات فوق و ترسیم اراده جامعه بین‌الملل در نحوه مدیریت مواد هسته‌ای شکاف پذیر مذاکرات وین نیز می‌بایست به نحوی مدیریت شود که شاهد شکل گیری استثنایی در حوزه مدیریت و نگهداری از مواد شکاف پذیر نباشیم .در همین راستا بازتاب اخباری دال بر درخواست غرب برای فرستادن 1200 کیلو گرم  ( از 1500 کیلوگرم  )  اورانیوم با غنای 5 / 3 درصد موجود در ایران به روسیه و تحویل اورانیوم با غنای 20 درصد در اینده بنا به دلایل فراوان تصمیمی غیر فنی و در مقام اجرا انجام ناشدنی می‌نماید که از ان جمله می‌توان به موارد زیر اشاره داشت : 1 -  تبدیل 1200 کیلو گرم اورانیوم 5 / 3 درصد به اورانیوم با غنای 20 درصد به عنوان سوخت مورد نیاز راکتور تهران به چه منظوری انجام شود ?  برای این کار لازم است هیاتی مجرب و فنی متشکل از کارشناسان اژانس – کارشناسان ایرانی و کارشناسان امریکایی با هدف تعیین عمر مفید راکتور تهران و تخمین میزان اورانیوم مصرفی ان  ( با غنای 20 درصد )  برای سالهای باقی مانده و سرانجام بررسی امکان جایگزینی ان با راکتور جدید ،  تشکیل شود.  ( علت پیشنهاد بهره‌مندی و کار با کارشناسان امریکایی جدای از توان علمی و ضریب بالاتر ایمنی تاسیسات ساخت امریکا در حوزه تامین انرژی هسته‌ای نسبت به سایر کشورهای جهان منطق دیگری نیز دارد اینکه روسیه علیرغم اظهار به دوستی و همراهی بارها با کشورهای جهان ثابت کرده شریک توانمند و قابل اعتمادی نیست .این کشور که ما را به چشم رقیب در حوزه تامین انرژی خود می‌بیند حتی از تکمیل نیروگاه بوشهر نیز عاجز بوده و کماکان برای خروج از گرداب بحران هویت یا همان Identity Crisis خود به هر ریسمانی چنگ می‌زند ،  پناه بردن شریک استراتژیک روسیه یعنی صدام حسین به چاه و نحوه دستگیری ذلتبار وی به اضافه ناتوانی روسیه در پیش بردن اهداف خود در اوستیا و ابخازیا و همچنین پناه بردن کشورهای متعدد در اروپای شرقی به اتحادیه اروپا و برگزیدن چتر حمایتی ناتو و البته موارد متعدد دیگر جملگی ناتوانی روسیه را در حمایت از دوستان و شرکای خود را به تصویر کشیده و نماد ضعف و غیر قابل اعتماد بودن این کشور در عرصه روابط بین‌الملل در مقایسه با امریکا به شمار می‌رود )  .2 -  با توجه به این واقعیت که سوخت مصرفی غالب راکتورهای فعال در زمینه تامین برق ،  سوخت با غنای زیر 5 درصد یا همین 1500 کیلوگرم اورانیوم موجود در ایران است. طرف‌های مذاکره کننده به جای پافشاری بر انتقال غیر منطقی و مغایر با رویه حاکم بر قراردادهای مشابه بین‌المللی ،  می‌بایست در زمینه ساخت راکتورهای جدید و نهایتا سرعت بخشیدن به فرایند به مصرف رسیدن سوخت موجود  ( که تحت نظارت اژانس می‌باشد )  در راه تامین انرژی صلح امیز مورد نیاز ده‌ها میلیون ایرانی ،  مشارکت نمایند .3 -  نگارنده در صورتی با طرف‌های غربی در خواندن مذاکرات وین به عنوان قدمی مناسب و یا شروعی موفق هم عقیده است که به جای بافتن توهمات و استدلالهای غلطی چون مساوی بودن هر پانصد کیلوگرم اورانیوم 5 / 3 درصد با یک بمب هسته‌ای و یا اگر 1200 کیلوگرم اورانیوم از ایران خارج شود چند سالی دسترسی ایران به بمب هسته‌ای به تعویق می‌افتد …  ،  به دنبال همکاری واقعی و برداشتن عینک بدبینی  ( made in Israel )  باشیم .4 -  با توجه به اینکه امروز جامعه بین‌الملل تحت نظارت بازرسان اژانس بین‌المللی انرژی اتمی ،  شاهد انجام صدها معامله در حوزه خرید و فروش مواد و تجهیزات هسته‌ای است طبعا هر گونه همکاری با ایران نیز باید در همین چهارچوب و در مسیر تافته جدا بافته نبودن جمهوری اسلامی ایران مدیریت شود .5 -  با توجه به اوضاع نابسامان و غیر قابل پیش بینی پاکستان ،  افغانستان ،  عراق و همچنین ساختار متزلزل حکومتهای غیر دموکراتیک در میان تعداد قابل توجهی از کشورهای عربی نگارنده بعنوان مدرس کوچکی در حوزه سیاست معتقد است تبعات سو ناشی از تداوم سیاست ایران هراسی به ویژه در حوزه اقتصاد ،  بیش از همه منافع چند کشور مشخص اروپایی و البته روسیه را رقم خواهد زد .6 -  نهایتا مذاکرات ،  ایده‌ها و تفکراتی که بر پایه پیش فرض نادرست عدم اهلیت ایران در برخورداری از انرژی هسته‌ای استوار می‌شوند با توجه به واقعیت‌ها در عصر انفجار اطلاعات ،  در مقام اجرا با شکست روبه‌رو خواهند شد .