جعفر قادری گفت : استقلال بانک مرکزی مسئله پراهمیتی است که بدون شک برای مجلس نیز مهم است اما شرایط موجود ایجاب می‌کند تا با پیوستن این بانک به وزارت اقتصاد نظارت پذیری بر ان افزایش یابد.نماینده مردم شیراز در مجلس شورای اسلامی در گفت و گو با خانه ملت ،  در ادامه این مطلب افزود :  با توجه به شرایط فعلی اقتصاد کشور و نوسانات بازار ارز و طلا و همچنین افزایش نرخ تورم مجلس از رئیس بانک مرکزی دعوت به عمل امده تا پاسخگوی سؤالات نمایندگان باشداما به نظر می‌رسد ساختار عملی بانک مرکزی که زیر نظر ریاست جمهوری است فضایی را به وجوداورده است که کارکرد بانک مرکزی بی حساب و کتاب شده و در برابر مجلس نیز پاسخگو نیست.قادری با اشاره به وضعیت نظارت ناپذیر فعلی بانک مرکزی و عدم پاسخگویی روشن رییس کل ورییس جمهور در خصوص نواقص مدیریتی و کارکرد این بانک ،  تصریح کرد :  هم‌اکنون رییس کل بانک مرکزی جمهوری اسلامی ایران به پیشنهاد رییس جمهوری و بعد از تائید مجمع عمومی بانک مرکزی با حکم رییس جمهوری منصوب می‌شود اما این بانک یا باید کاملا مستقل عمل کند و یا زیر مجموعه وزارت اقتصاد شود.وی ادامه داد :  بخش‌های تولیدی کشور در اثر کمبود نقدینگی معطل هستند و ناچار به تعطیلی واحدهای تولیدی هستند در حالی که در این بین هیچ کس در بانک مرکزی مسئولیت ناتوانی در هدایت نقدینگی به بخش تولید و کنترل تورم را گردن نمی‌گیرد.عضو کمیسیون برنامه و بودجه و محاسبات مجلس تاکید کرد :  با توجه به این که کارکرد بانک مرکزی در زمان حاضر مستقل نیست و با وجود مشکلات فوق ضروری است که بانک مرکزی به وزارت اقتصاد ملحق شود تا هم وزیر اقتصاد و دارایی و هم مجلس به عملکرد این بانک نظارت داشته باشند تا شاید کارکرد این نهاد نظم بیشتری بگیرد.