سخنگوی کمیسیون برنامه ،  بودجه و محاسبات مجلس ،  درباره اظهارات احمدی‌نژاد ،  گفت :  مشکلات کشور با متهم کردن یا کوچک‌شمردن وظیفه سایر نهادها و ارکان حکومتی حل نمی‌شود.  غلامرضا کاتب در گفت‌وگو با خانه ملت ،  درباره اظهارات احمدی‌نژاد گفت :  رئیس قوه مجریه باید به جای فرافکنی و رفع مسئولیت از خود و مقصر خواندن سایر نهادها و قوا شیوه صحیح مدیریتی را پیاده کند .نماینده مردم گرمسار در مجلس شورای اسلامی ،  افزود :  ملت هوشیار ایران از رئیس جمهور کشور انتظار دارند تا به صورت شفاف و مسئولانه به سوال‌ها و دغدغه‌های جامعه پاسخ دهد و از انجایی که مدیریت اجرایی کشور را در دست دارد نباید در پاسخ‌گویی به مشکلات نقش اپوزیسیون را بازی کند .وی با یاداوری اظهارات رئیس جمهور مبنی بر اینکه نمایندگان مجلس محترمند اما نماینده کل ملت نیستند و تنها کسی که نماد تصمیم ملت محسوب می‌شود رئیس جمهور است ،  تصریح کرد :  این سخنان ،  جزیره‌ای کردن کشور است و به این معنی که نمایندگان مجلس محلی و منطقه‌ای عمل می‌کنند و در مقابل رئیس جمهور تنها نماینده کل ملت است .نماینده مردم در مجلس نهم ،  افزود :  مشکلات کشور با متهم کردن یا کوچک‌شمردن وظیفه سایر نهادها و ارکان حکومتی حل نمی‌شود و هر کدام از قوا و دستگاه‌های حکومتی موظف هستند تا وظیفه ملی خود را به بهترین شکل ممکن انجام دهند و تشخیص اینکه کدام نهاد بهتر یا بدتر به مسئولیت‌های خود عمل می‌کند ،  بر عهده رهبر معظم انقلاب و نه قوه مجریه است .کاتب گفت :  نگرش مدیریتی در نظام جمهوری اسلامی ایران بر اساس رهنمودهای امام راحل  ( ره )  و رهبر معظم انقلاب ،  وظیفه‌محور بودن و حرکت در مسیر مصالح ملی و نه فردی است و تمام قوا و نهادها موظف به عمل کردن به این خط مشی هستند .سخنگوی کمیسیون برنامه ،  بودجه و محاسبات مجلس ،  با تاکید بر اینکه وظیفه رسانه ملی ایجاد ارتباط میان مردم و نظام است که باید مطالبات و خواسته‌های انان را منتقل و منعکس کند ،  یاداور شد :  برخی از برنامه‌های سیما ،  بر اساس سیاست‌ها و مواضع فردی است و این به رسالت سنگین رسانه ملی خدشه وارد می‌کند .