عضو فراکسیون خط امام ( ره )  مجلس گفت :  تعامل ،  هماهنگی و اتفاق‌نظر در مسائل کلان کشور یک ضرورت بوده و هم چنین تکلیف است که قوای مختلف دراین چارچوب هماهنگ باشند تا جامعه از ارامش و اعتماد و اطمینان خاصی برخوردار باشد .به گزارش ایسنا ، انوشیروان محسنی بندپی اظهار کرد :  نداشتن تمکین به اجرای قانون باعث می‌شود که ناهماهنگی یا اختلاف‌نظری ایجاد شود که این امر در کل شاید خوشایند موضوع تعامل و هماهنگی بین قوا نباشد. وی افزود :  در واقع هرچه این تعامل ،  هماهنگی و وحدت در چارچوب تفکیک وظایف و حفظ استقلال قوا باشد ،  جامعه از اعتماد ،  اطمینان و ارامش بیشتری برخوردار می‌شود. ولی اگر ذره‌ای اختلاف‌نظر باشد ،  اعتماد لازم در جامعه احساس نمی‌شود و دستیابی به شرایطی که به نفع ارمان‌ها و اهداف مدنظر نظام جمهوری اسلامی است ،  مشکل می‌شود. نماینده نوشهر و چالوس در مجلس گفت :  هرچه تعامل و هماهنگی بیشتر باشد زمینه برای فعالیت‌های مدنی بیشتر فراهم است و فضا  ،  فضایی می‌شود که نقدهای سالم سر جای خود است و تمام کسانی که در چارچوب قانون اساسی حق فعالیت دارند می‌توانند در این فضا و شرایط بهتر انجام وظیفه کنند. عضو فراکسیون خط امام ( ره )  مجلس با بیان این‌که در شرایط فعلی شاهد به کارگیری درست شاخص‌های رقابت سیاسی نیستیم ،  اظهار کرد :  به عنوان مثال افرادی که به شخصیت‌های بزرگ نظام از جمله ایت‌الله هاشمی رفسنجانی هجمه وارد می‌کنند ،  در مصونیت قرار می‌گیرند که این امر زمینه را برای شرایط مطلوب فراهم نمی‌کند و فرهنگ تهمت و تملق و چاپلوسی را ترویج می‌کند.