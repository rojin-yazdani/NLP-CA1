با اقدامات اطلاعاتی سربازان گمنام امام زمان  ( عج )  ،  عناصر اصلی یک شبکه فساد و کلاهبرداری در امر مسکن و زمین که مدتی در برخی استان‌ها از جمله استان تهران مشغول فعالیت بودند ،  شناسایی و با اجازه مقامات قضایی بازداشت شدند .به گزارش روابط عمومی وزارت اطلاعات ،  با اقدامات اطلاعاتی سربازان گمنام امام زمان  ( عج )  عناصر اصلی یک شبکه فساد و کلاهبرداری در امر مسکن و زمین که مدتی در برخی استان‌ها از جمله استان تهران مشغول فعالیت بوده و از طریق زد و بند ،  پرداخت رشوه ،  جعل و …  بیش از ده‌ها میلیارد تومان مال نامشروع به دست اورده بودند ،  شناسایی و با اجازه مقامات قضایی بازداشت شدند .اعضای این باند با تبانی و برقراری روابط غیرمتعارف همچون پرداخت رشوه و جعل اسناد ،  احکام ،  سربرگ و مهر نهادها و سازمان‌های ذیربط و اعمال نفوذ در معاملات و مزایده‌های رسمی ،  اراضی بیت‌المال را در اختیار خود گرفته و با ادعای ساخت منازل ارزان قیمت ،  اقدام به کلاهبرداری نموده و هزاران نفر را با مشکل روبه‌رو ساخته‌اند .بنا بر این گزارش ،  عناصر این باند با تشکیل شرکت‌های صوری ،  مجوز ساخت حدود 4700 واحد مسکونی را دریافت و این 4700 واحد را به بیش از 14000 نفر پیش‌فروش کرده‌اند .از این باند زمین‌خوار و کلاهبردار علاوه بر اسناد مثبته جرم از قبیل ابزار جعل ،  انواع مهرهای جعلی و اوراقی با سربرگ‌های دولتی ،  اسلحه ،  دستبند ،  باتوم ،  گاز اشک‌اور ،  چراغ گردان ویژه پلیس و  …  که برای ترساندن طلبکاران و طرفین معاملات استفاده می‌شده ،  کشف و ضبط شده است.هم‌اکنون پرونده این شبکه فساد در دادگستری تهران ،  در حال رسیدگی است.