خط لوله 16 اینچی گاز بهبهان به شیراز بر اثر پوسیدگی ترکید و گاز بهبهان برای ساعاتی قطع شد.به گزارش خبرگزاری فارس از بهبهان ،  در ساعات اولیه امروز صدای بلندی ناشی از ترکیده شدن لوله در شهر پیچید و پس از ان گاز بسیاری از نقاط بهبهان قطع شد. دلیل این اتفاق نیز ترکیدن خط لوله 16 اینچی گاز بهبهان به شیراز بود که بر اثر پوسیدگی دچار حادثه شده و ترکیده بود. فرماندار بهبهان نیز در گفت‌وگویی کوتاه با خبرنگار فارس اظهار کرد :  قدمت این لوله به قبل از انقلاب می‌رسد و همین عامل اصلی پوسیدگی ان است. فرهاد باذلی‌محبوب تصریح کرد :  در سال‌های گذشته نیز این خط لوله چنین مشکلی را ایجاد کرده است و این باری اولین‌بار نیست. وی با بیان اینکه بلافاصله پس از این حادثه نیروهای شرکت گاز در محل حاضر شده و حادثه را کنترل کرده‌اند ،  خاطرنشان کرد :  با تلاش نیروی این شرکت ،  گاز بهبهان از طریق خط لوله گچساران تامین شده و کار تعمیرات خط لوله حادثه دیده اغاز شد. فرماندار بهبهان در پایان گفت :  در حال حاضر نیز گاز شهرستان وصل بوده و مردم از نعمت گاز برخوردار هستند.