دانشگاه امیرکبیر در اطلاعیه‌ای اعلام کرد فرد ضارب وزیر اسبق ارتباطات و فناوری اطلاعات بازنشسته اداری است که مدعی است به دلیل زیانی که در زمان وزارت معتمدی به وی وارد شده و پیگیری موضوع از طرق مجاری قانونی نتیجه‌ای نداده شخصا تصمیم به جبران ضرر کرده است.به گزارش خبرنگار مهر ،  دانشگاه امیرکبیر در اطلاعیه‌ای که به دلیل ضرب و جرح دکتر معتمدی وزیر اسبق ارتباطات و فناوری اطلاعات کشورمان صادر کرده اورده است :  امروز دوشنبه 13 اردیبهشت فردی با ارائه کارت شناسایی معتبر و اعلام قصد ملاقات با دکتر سید احمد معتمدی عضو هیئت علمی دانشکده مهندسی برق به دانشگاه ورود پیدا کرده و در محل اتاق کار ایشان واقع در ساختمان ابوریحان حاضر و همکامان دکتر معتمدی را با سلاح سرد مورد حمله ناگهانی قرار دادند که این امر موجب مصدومیت پهلوی سمت راست ایشان شده است.به محض اطلاع از حادثه مذکور پزشک دانشگاه و سایر عوامل اجرایی در محل حادثه حاضر و در اسرع وقت وی را به بیمارستان منتقل و پس از اقدامات اولیه ،  ایشان تحت عمل جراحی قرار گرفت و هم اکنون طبق اظهارات پزشکان معالج خوشبختانه وضعیت ایشان مطلوب گزارش شده است.ضمن اظهار تاسف از اتفاق غیر منتظره فوق ،  هیئت رئیسه دانشگاه در معیت مسئول دفتر نهاد نمایندگی مقام معظم رهبری در محل بیمارستان حضور یافته و از نزدیک در جریان عمل جراحی ایشان قرار گرفتند و با پیگیری و رایزنی با دست اندرکاران بیمارستان نهایت تلاش و کوشش را در درمان وی خواستار شده اند.همچنین به موازات پیگیری‌های مربوط به درمان با ورود نیروهای حراست و انتظامات دانشگاه ضارب که قصد خروج از محل را داشته با تلاش همکاران دانشگاه ضارب دستگیر و مورد شناسایی اولیه قرار گرفته است.طبق بررسی اولیه ضارب فردی پنجاه ساله و بازنشسته اداری است که مدعی است به دلیل ضرر و زیانی که در زمان وزارت معتمدی به ایشان وارد شده است و با عنایت به اینکه پیگیری موضوع از طرق مجاری قانونی نتیجه‌ای حاصل نشده شخصا تصمیم به جبران ضرر و زیان کرده است.فرد مذکور پس از دستگیری جهت بررسی ابعاد موضوع در اختیار مراجع انتظامی قرار گرفته و به صورت همزمان شکواییه‌ای از طریق مشاوران حقوقی دانشگاه تنظیم و جهت پیگیری موضوع و تعقیب قضایی ضارب به مرجع قضایی ارائه شده است که در این خصوص تیم کارشناسان حقوقی دانشگاه اهتمام لازم را جهت پیگیر موضوع به عمل می‌اورند.