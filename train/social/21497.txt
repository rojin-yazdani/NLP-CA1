راننده جوانی که پس از حمله به یک مرد سالخورده در غرب تهران  ،  دندان مصنوعی او را سرقت کرده است ،  تحت تعقیب پلیس قرار گرفت.به گزارش جام‌جم  ،  چند روز قبل مرد 58 ساله‌ای با خودرویش در حال رفتن به خانه بود که در یکی از محله‌های غرب تهران ،  راننده یک خودروی عبوری راهش را سد کرد و بدون مقدمه به ناسزاگویی به وی پرداخت.مرد سالخورده که از رفتار نامناسب راننده جوان تعجب کرده بود ،  از خودرو پیاده شد و به وی اعتراض کرد و علت ماجرا را پرسید که در همین موقع راننده جوان بدون پاسخ به وی ،  گفت :  تو را کتک خواهم زد تا دیگر هوس رانندگی نکنی.مرد سالخورده از ترس جانش ،  به سمت باجه تلفن رفت تا با پلیس تماس بگیرد و از انها تقاضای کمک کند که جوان راننده متوجه نیت وی شد و با چوبدستی به سوی پیرمرد حمله کرد و وی را مورد ضرب و شتم قرار داد.مرد سالخورده بسختی از زمین بلند شد که در همین موقع ،  مرد مهاجم بار دیگر به سوی او حمله کرد و با بیرون کشیدن دندان‌های مصنوعی از دهان پیرمرد و برداشتن عینک او ،  از محل متواری شد و این شهروند تهرانی که بشدت بدحال شده بود ،  هنگام مراجعه به یکی از مراکز پلیس ،  متوجه ماموران گشت انتظامی شد و ماجرایی را که برایش رقم خورده بود ،  برای انها بازگو کرد.در پی این حادثه پرونده‌ای در این ارتباط تشکیل و با دستور قضایی از سوی بازپرس شعبه 7 دادسرای ناحیه 5 ،  تحقیق در این زمینه اغاز شده است.