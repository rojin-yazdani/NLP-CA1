عادل فردوسی پور در پایان برنامه نود دوشنبه شب گفت :  امیدوارم بتوانیم برنامه نودی را اجرا کنیم که کامل و صریح در ان حرف بزنیم. به گزارش خبرانلاین فردوسی پور که به دلیل برنامه طولانی دو هفته قبلش با حضور علی دایی جنجالی شده بود و برنامه او با اعتراض نهاد‌های مختلف روبرو شده بود در برنامه دوشنبه شب پس از اینکه نه تنها نتوانست برای اجرای برنامه‌اش وقت اضافه بگیرد که 7 دقیقه از برنامه این هفته او هم کم شد رو به دوربین با حالتی خشمگین گفت :  درحالی که وقت اضافه‌ای به ما داده نشد  ،  7 دقیقه هم زودتر مجبوریم از حضورتان مرخص شویم . به هر حال وقتی مصاحبه علی کریمی که در همه شبکه‌ها و بخش‌های خبری پخش شده را در این برنامه نمی‌توانیم پخش کنیم  ،  این اتفاق هم خیلی دور از انتظار نیست. امیدوارم که بتوانیم در برنامه‌ای کامل و صریح در خدمت تان باشیم. او این جمله را گفت و نود به پایان رسید. جالب این بود که کمتر از 30 دقیقه قبل از این فردوسی پور دلیل پخش نشدن مصاحبه کریمی را مشکلات فنی اعلام کرده بود اما حرف‌های پایانی‌اش حکایت از اعمال فشار شدید بر او برای تدارک برنامه این هفته بود. این اولین بار در 10 سال گذشته بود که فردوسی پور روی انتن از برخوردها با خود گلایه می‌کرد. این اتفاق می‌تواند حساسیت‌های بسیاری را برای نود ایجاد کند.