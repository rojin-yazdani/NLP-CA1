رئیس سازمان استاندارد ملی ایران با انتقاد از برخورد یک‌سویه سازمان صدا و سیما درباره مسائل استاندارد گفت :  در نامه‌ای به رئیس سازمان صدا و سیما در این باره گلایه کردم.به گزارش تسنیم ،  نیره پیروز بخت در نشست شورای استاندارد استان سمنان که در سالن غدیر استانداری سمنان برگزار شد از برخورد صدا و سیما درباره اتوبوس اسکانیا و مسائل استاندارد انتقاد کرد.وی با اشاره به مباحث مطرح شده درباره وضعیت استاندارد اتوبوس اسکانیا در ایران و برنامه‌سازی صدا و سیما درباره وضعیت استاندارد این خودرو اظهار کرد :  مباحث مربوط به استاندارد اتوبوس اسکانیا که در کانون توجه‌ها است در یک برنامه تلویزیونی تنها با حضور پلیس راهور مطرح و ارائه شد.رئیس سازمان استاندارد ملی ایران خاطرنشان کرد :  این مهم با وجود هماهنگی قبلی با معاون نظارت بر استانداردهای سازمان استاندارد ملی ایران مبنی بر ارائه نظر کارشناسی این سازمان در برنامه تلویزیونی مورد اشاره صورت گرفته است.پیروز بخت عنوان کرد :  با هماهنگی‌هائی که انجام شد ،  قرار بود معاون این سازمان نیز نظراتی کارشناسی در این باره ارایه کند اما در جریان پخش برنامه از تلویزیون با معاون این سازمان تماس گرفته نشد.وی با رد انتقادهائی که به سازمان استاندارد مبنی بر تغییر موضع و چرخش 180 درجه‌ای در مورد این خودرو نسبت می‌دهند ،  گفت :  چرخشی در کار نبوده است.رئیس سازمان استاندارد ملی ایران افزود :  مجموعه موارد استانداردهای خودرو در ایران 51 مورد است که رعایت همه این استانداردها برای همه خودروها ضرورتی ندارد چون کاربردی در این خودروها ندارد.پیروز بخت افزود :  تعداد استانداردهای مورد نیاز برای خودروها بسته به نوع خودرو متغیر است و برخی از خودروها 30 مورد استاندارد را باید داشته باشند و برخی کمتر و یا بیشتر دارند.وی گفت  :  از 51 مورد استاندارد مربوطه در مورد اسکانیا تنها 32 استاندارد مورد نیاز بوده و باید در نظر گرفته شود.رئیس سازمان استاندارد ملی ایران با اشاره به موارد مطرح شده درباره رد شدن اسکانیا در 19 مورد استاندارد تصریح کرد :  19 مورد استاندارد دیگر دلیل بر غیراستاندارد بودن نیست بلکه این 19 استاندارد در مورد این خودرو کاربرد ندارد.پیروز بخت با اشاره به مصوبه اخیر دولت درباره نحوه شماره‌گذاری خودروها تاکید کرد :  براساس این مصوبه ،  خودروئی که تاییدیه‌های لازم استاندارد و حفاظت محیط زیست را داشته باشد باید شماره گذاری شود و دولت پلیس را موظف به شماره گذاری کرده است.وی افزود :  پلیس مسئولیت شماره‌گذاری خودرو را دارد و زمانی که سازمان ملی استاندارد و سایر سازمان‌های ناظر بر کیفیت خودروی مذکور را تایید می‌کنند قطعا پلیس باید شماره‌گذاری را انجام دهد.