مدیر نمایندگی صندوق بازنشستگی کشوری گفت :  حقوق بازنشستگی دستگاه‌ها منطقی و عادلانه نیست.محمدابراهیم خادمی امروز در گفت‌وگو با خبرنگار فارس در بجنورد با تاکید بر پیگیری‌های نمایندگان مجلس و دولت برای افزایش حقوق بازنشستگان تصریح کرد :  قانون گذاران باید بدانند منابع صندوق‌های بیمه بازنشستگی حق‌الناس بوده و از تحمیل قوانین غیرعادلانه و غیر بیمه‌ای به صندوق‌های بیمه اجتماعی می‌بایستی خودداری کنند.وی افزود :  متاسفانه برخی به جای انجام وظایف قانونی تلاش داشته تا خواسته‌های خود را با رنگ و لعاب تعامل به مسئولان از جمله صندوق بازنشستگی کشوری تحمیل کنند.خادمی تصریح کرد :  این عده با ابزارهای مختلف امتیازات بیشتری را برای صنف ،  گروه یا دستگاه خود در هنگام بازنشستگی قائل و این اقدام انان عملا باعث پایمال شدن حقوق بخش بزرگی از اعضای صندوق می‌شود.وی با تاکید بر اینکه معلمان ،  پزشکان ،  پرستاران ،  قضات ،  کارشناسان ،  اعضای هیئت علمی دانشگاه‌ها همه عضو یک صندوق و دور سفره واحد نشسته‌اند ،  گفت :  با این وجود حقوق برخی از این بازنشستگان 14 برابر سایر اعضای خانواده صندوق بازنشستگی بوده که این عادلانه و منطقی نیست.مدیر نمایندگی صندوق بازنشستگی کشوری افزود :  بیاییم یک بار دیگر قانون را بخوانیم و برای تنظیم مقررات بعدی ان را معیار قرار دهیم.وی ارائه تعهدات بیمه‌ای صندوق‌ها در قبال افراد عضو و زیر پوشش بر اساس قاعده عدالت و به تناسب میزان مشارکت اعم از سنوات و میزان پرداخت حق بیمه را برشمرد و گفت :  باید با تنظیم ورودی و خروجی‌ها طبق محاسبات بیمه‌ای بر اساس ماده 9 بند ت قانون ساختار انجام شود.خادمی در بخش دیگری با اشاره به فعالیت خانه مهر بازنشستگان کشوری در بجنورد از چند ماه قبل اظهار کرد :  برگزاری نشست‌های هم اندیشی ،  مجمع کانون‌های بازنشستگان استان ،  برگزاری نشست دستگاه‌های زیرمجموعه وزارت تعاون ،  برگزاری انتخابات هیئت مدیره کانون‌های بازنشستگی و مراسم تقدیر از بازنشستگان به مناسبت‌های مختلف از جمله برنامه‌های اجرا شده در این مرکز بوده است.وی شمار بازنشستگان و موظفین خراسان شمالی را هم هفت هزار و 780 نفر عنوان کرد و افزود :  87 درصد از این تعداد حقوق بازنشستگی و 13 درصد حقوق وظیفه را دریافت می‌کنند.مدیر نمایندگی صندوق بازنشستگی کشوری میزان بازنشستگان استان را 58 درصد در بجنورد ،  شهرستان‌های شیروان و اسفراین هر کدام 20 درصد و دو درصد نیز مربوط به سایر شهرهای خراسان شمالی دانست.