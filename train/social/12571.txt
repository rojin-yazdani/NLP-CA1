رئیس راهنمایی و رانندگی تهران بزرگ تاکید کرد  :  خودرو رانندگان متخلف که از چراغ قرمز عبور می‌کنند تا یک هفته توقیف می‌شود. به گزارش واحد مرکزی خبر ،  سرهنگ هاشمی با بیان اینکه عبور از چراغ قرمز از تخلف‌های برخی رانندگان در شهر تهران است افزود  :  پارسال ماموران راهنمایی و رانندگی 56 هزارو 644 فقره تخلف عبور از چراغ قرمز را اعمال قانون کردند که از سال 85 حدود 12 و هفت دهم درصد بیشتر بود . وی با اشاره به اینکه سال گذشته 2 هزارو 687 فقره تصادف بر اثر تخلف عبور از چراغ قرمز رخ داد گفت  :  تصادفات عبور از چراغ قرمز شامل 2 مورد فوتی 547 فقره جرحی و 2138 مورد هم خسارتی بوده است . هاشمی گفت  :  این تخلف یک و نیم درصد تصادفات در سال گذشته بود. سرهنگ هاشمی اظهار داشت  :  عبور از چراغ قرمز یکی از تخلفات دهگانه حادثه ساز است که امنیت راننده و دیگران را به خطر می‌اندازد و نوعی قانون شکنی است . رئیس راهنمایی ورانندگی تهران بزرگ درباره رعایت نکردن قوانین راهنمایی و رانندگی از سوی برخی از رانندگان افزود  :  اگر رعایت قوانین و مقررات دیر نهادینه می‌شود به علت ضعف ان است و باید تقویت شود.