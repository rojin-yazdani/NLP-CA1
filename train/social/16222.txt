معاون حمل و نقل و ترافیک شهرداری تهران گفت :  هیچ محدودیتی برای فعالیت بانوان در شرکت‌های خصوصی تاکسیرانی وجود ندارد و فعالیت انها برای خدمات رسانی به بانوان تهرانی افزایش می‌یابد. هاشمی تشکری معاون حمل و نقل و ترافیک شهرداری تهران در گفت و گو با خبرنگار اجتماعی برنا در خصوص توسعه فعالیت بانوان در شرکت‌های تاکسیرانی گفت :  هیچ محدودیتی برای جذب بانوان در شرکت‌های خصوصی وجود ندارد. وی در ادامه افزود :  شرکت‌هایی که در جذب نیروی بانوان هستند باید بتوانند استانداردهای لازم را به دست اورند . معاون شهردار درمورد استاندارهای مورد نظر معاونت حمل و نقل گفت :  داشتن یکسری شرایط برای دادن مجوز به شرکت‌های خصوصی تاکسی وجود دارد و باید طبق ضوابط این استاندارها رعایت شوند. حسین تیموری کرمانی مدیر عامل تاکسیرانی تهران در گفت و گو با خبرنگار برنا ،  در اظهار نظر مشابهی فعالیت بانوان در شرکت‌های تاکسیرانی را انحصاری ندانسته و خبر ازدرخواست 4 شرکت جدید برای فعال سازی بخش بانوان خود دادکه درخواست این شرکت‌ها در دست بررسی است. مدیرعامل تاکسیرانی تهران گفت :  بانوان فقط در تاکسی‌های ویژه بانوان اجازه فعالیت دارند که در غالب شرکت تحت نظارت تاکسیرانی مجوز اخذ کرده اند. تیموری با اشاره به مطلب فوق خاطر نشان کرد :  سازمان تاکسیرانی برنامه‌ای را برای فعالیت بانوان تاکسیران به صورت ازاد ندارد و فعالیت بانوان تنها در غالب شرکت‌های تحت نظارت تاکسیرانی مجاز است. وی افزود :  در حال حاضر تنها 1 شرکت در این زمینه با اخذ مجوز‌های لازم فعالیت می‌کند . طبق برنامه قرار است 4 شرکت دیگر که در این زمینه در خواست مجوز کرده‌اند که این در خواست در حال بررسی است. مدیرعامل سازمان تاکسیرانی شهر تهران تصریح کرد :  تاکسی‌های بانوان تنها به بانوان خدمات می‌دهند و در صورت تخلف با انها برخورد می‌شود.