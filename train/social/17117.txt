جواد لاریجانی ؛  دبیر ستاد حقوق بشر قوه قضاییه از احتمال تغییر قوانین مربوط به اعدام قاچاقچیان مواد مخدر خبر داده است. احتمالی که از تلاش برای ترمیم تصویر جهانی ایران در محدوده شدت و ضعف مجازات‌های بازدارنده رنگ گرفته است. به گزارش اعتماد ،  در حالی که طی روزهای گذشته ،  مجلس اقبال خود را به قطعیت این احتمال نشان داده و برخی مسوولان دولتی و غیر دولتی هم لزوم بازنگری در مجازات‌های بازدارنده برای فعالان شبکه قاچاق مواد مخدر را تایید می‌کنند ،  از اسفند ماه سال گذشته که وزیر کشور از مخالفت ایران با بیانیه چند کشور اروپایی در اجلاس وین درباره لغو اعدام قاچاقچیان مواد مخدر خبر داد تا امروز ،  دولت هیچ واکنشی در مخالفت یا تایید احتمال مطرح شده از سوی دبیر ستاد حقوق بشر قوه قضاییه نشان نداده است. شاید سکوت بدنه دولت را بتوان در همان پاسخ سال گذشته عبدالرضا رحمانی فضلی جست‌وجو کرد که می‌گفت قاچاق مواد مخدر مشتمل بر زیر مجموعه‌های گسترده‌یی همچون درگیری مسلحانه ،  عبور غیرقانونی از مرز ،  تجاوز به عنف ،  قتل ،  پولشویی و مباحث تروریستی است و قاچاقچیان نه صرفا به دلیل جابه‌جایی چند کیلو مواد بلکه به دلیل انشعابات گره خورده با این تجارت غیرقانونی مستحق مجازات اعدام هستند.در حالی که قرار است در نشست 2016 سازمان ملل بار دیگر لغو مجازات اعدام برای قاچاقچیان مواد مخدر به شور اعضا گذاشته شود ،  مسوولان ایرانی از هم‌اکنون دو برگ برنده برای مخالفت مجدد در ان نشست اماده کرده‌اند. همسایگی با کشوری که تولید بیش از 80 درصد تریاک جهان را به نام خود ثبت کرده ،  شرایط ایران را متفاوت از بقیه کشورها که در فاصله بسیار دورتر از افغانستان و در معرض اسیب‌های بسیار کمتر قرار گرفته‌اند می‌سازد. برگ برنده دوم برای مخالفت با این پیشنهاد ،  هزینه 10 هزار میلیارد تومانی خسارت ناشی از توزیع ،  تولید ،  مصرف و اسیب‌های مواد مخدر است که دولت ایران با وجود کمبودها و چالش‌های اعتباری پیش رو ،  باید هر سال با کم و کاستی نه چندان متفاوت ،  این رقم ضرر را در فهرست هزینه‌های بی‌بازگشت خود بگنجاند. ضرر ریالی و مجموعه وسیعی از ارقامی که بارزترین مصادیق ان هزینه کرد اجباری دولت با ارقام میلیاردی برای کاهش اسیب‌های ناشی از اعتیاد در حاشیه رشد تصاعدی تعداد معتادان ،  شتابزدگی در انسداد مرزهای خاکی و ابی در بطن کمبود اعتبارات ،  پذیرش تحمیلی واقعیت ورود روزانه 5 / 1 تن مواد مخدر به کشور ،  متمرکز شدن نیروهای جوان و فعال و کارازموده برای مقابله با قاچاقچیان مسلح و هدر رفتن توان انتظامی کشور در این مبارزات بی‌پایان ،  4هزار خانواده سوگوار سرپرست از دست رفته و 12 هزار خانواده غمخوار سرپرست از کار افتاده قربانی مبارزه مسلحانه با قاچاقچیان مواد مخدر است. در حاشیه این تصاویر و وقایع ،  دو قانون مصوب در حوزه مبارزه با مواد مخدر ،  تاکید بر اجرای مجازات اعدام برای قاچاقچیان مواد مخدر دارد. قوانینی که همسو با مدرنیته در نظام اعتیاد ،  خود را با تشدید مجازات‌ها ،  به روز کرده است. قانون 1367 ،  به دلیل نرمخویی و دور ماندن از سرعت فعالیت مافیای مواد مخدر ،  امروز کارایی ندارد و اصلاحیه این قانون که زمستان 89 برای اجرا ابلاغ شد نگاهی سخت‌گیرانه‌تر و بازدارنده‌تر دارد به زعم قانونگذار. اما همین تغییر نگاه که باز هم برای مافیا قابل گریز بوده ،  ظاهرا باب را برای خدشه‌دار کردن سیمای جهانی ایران گشوده است. با گذشت دو روز از احتمالی که جواد لاریجانی مطرح کرده ،  مسلم شده که تغییر قوانین بازدارنده در حوزه قاچاق مواد مخدر ،  نه به سبب انکه قاچاقچیان مستحق تخفیف و گذشتند ،  بلکه به این سبب که مردم ایران مستحق نگاهی مهربانانه‌تر از سوی مجامع جهانی هستند ،  می‌تواند یکی از تدابیر دولت برای حفظ جایگاه جهانی باشد و از همان جایگاه ،  بی‌تفاوتی دولت‌های معترض به چگونگی سیاست‌گذاری‌ها و مبارزه ایران علیه مواد مخدر زیر سوال برود که وقتی دولت ایران ،  نیروی جوان و سرمایه ملی و معاش شهروند و قوت زمین‌هایش را در پای مبارزه با مواد مخدر از دست می‌دهد ،  شما کجا هستید ?