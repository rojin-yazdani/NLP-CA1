بازپرس جنایی تهران گفت :  مرد میانسالی که مقابل مجلس شورای اسلامی اقدام به خودسوزی کرده بود امروز در بیمارستان فوت کرد.به گزارش فارس ،  صبح شنبه 26 بهمن امسال ماموران کلانتری 109 بهارستان از طریق مرکز فوریت‌های پلیسی110تهران بزرگ از خودسوزی یک مرد میانسال در حوالی مجلس شورای اسلامی با خبر شدند. ماموران با حضور در محل دریافتند مرد میانسال 45 ساله‌ای با ریختن بنزین بر روی خودش خودسوزی کرده است ،  اما فوت نکرده و به بیمارستان منتقل شده است. روشن ،  بازپرس شعبه سوم دادسرای امور جنایی تهران درباره این پرونده گفت :  تحقیقات اغاز شد تا اینکه مشخص شد این فرد در بیمارستان مطهری بستری شده اما فوت نکرده است. وی ادامه داد :  با درج این خبر در برخی از محافل خبری اطلاعات اشتباهی درباره اعتیاد این فرد مطرح شد در حالی که تا این لحظه اعتیاد وی اثبات نشده است و از نظر ما این فرد معتاد نیست. وی افزود :  این فرد در طول سال جاری 2 بار دیگر به مسئولان مجلس شورای اسلامی مراجعه کرده و در هر بار مراجعه ،  تنها خواسته وی اشتغال به کار بوده است. روشن گفت :  فرزندان این فرد مدعی شدند پدرشان به دلیل نداشتن کار از عهده مخارج خانه بر نمی‌امده و با مراجعه به مسئولان مجلس قصد داشته ،  بتواند مشکلات خود را حل کند. وی افزود :  اقدامات درمانی بر روی این فرد موثر واقع نشد و سرانجام این فرد پس از گذشت 10 روز بامداد امروز در بیمارستان مطهری جان باخت.