نوجوانی 16ساله بر اثر سقوط از چرخ و فلک در شهربازی بسیج در اتوبان محلاتی تهران جان خود را از دست داد. به گزارش ایرنا ،  ساعت 09 :  23 جمعه‌شب گذشته این حادثه به اورژانس تهران اعلام شد و نیروهای مجموعه به همراه یک‌دستگاه امبولانس به محل حادثه اعزام شدند.براساس این گزارش ،  تکنسین‌های اورژانس تهران با حضور در محل و انجام معاینات پزشکی متاسفانه مرگ نوجوان را به دلیل شدت جراحات تایید کردند. بررسی‌ها نشان می‌داد که این پسر نوجوان زمانی که چرخ و فلک متوقف شده بود تا مسافران از واگن‌هایشان پیاده شوند ،  این اتفاق تلخ را رقم زده است. ماموران در بازرسی از پیکر بی‌جان پسر نوجوان دیدند که او هیچ مدرک شناسایی همرا ندارد. این پسر ناشناس تنها هزارتومان داخل جیبش بود. تحقیقات میدانی از این حادثه مرگبار ،  کاراگاهان را با فرضیه مرگ خودخواسته روبه‌رو کرده است. بررسی‌ها نشان می‌دهد که این پسر نوجوان قصد خودکشی داشته ،  برای مرگ خودخواسته خود را به پارک بسیج رسانده و دست به خودکشی زده است. حسن عباسی ،  مدیر روابط عمومی مرکز اورژانس تهران دراین‌باره می‌گوید :  از مردادماه سال گذشته تاکنون چهار مورد سقوط در شهربازی‌های تهران گزارش شده که منجر به مصدومیت و مرگ تعدادی از شهروندان شده است. در حادثه قبلی سقوط از وسیله شهربازی که در اردیبهشت‌ماه سال‌جاری اتفاق افتاد ،  سه دختر از ترن هوایی  ( موش دیوانه )  در پارک ارم تهران سقوط کردند و به شدت مصدوم شدند.