جانشین فرماندهی انتظامی استان قم گفت :  یک کلاهبردار میلیاردی که با چک‌های بلامحل از دامداران و کسبه کلاهبرداری می‌کرد ،  در قم دستگیر شد.به گزارش پایگاه خبری پلیس ،  سرهنگ حمیدرضا اسدی با اشاره به دستگیری کلاهبردار میلیاردی در حمام اظهار کرد :  فرد کلاهبردار با دادن چک‌های بلامحل به برخی از دامداران روستایی و شهری و همچنین برخی از کسبه بیش از 10 میلیارد ریال کلاهبرداری کرده و متواری شده بود.وی ادامه داد :  با طرح شکایت از سوی مال باختگان و با توجه به اینکه متهم چند ماهی است که متواری شده بود ،  ضمن انجام اقدامات پلیسی و پس از اطلاع از حضور وی در منزل روستایی‌اش ماموران پاسگاه قلعه چم فرماندهی انتظامی شهرستان قم با کسب دستور از مقام قضایی استان منزل این کلاهبردار حرفه‌ای را مورد بازرسی قرار دادند.جانشین فرماندهی انتظامی استان قم گفت :  در ادامه نظر به اینکه شواهد حاکی از حضور وی در این مخفی‌گاه بود ،  با بازدید دقیق مشخص شد به درب حمام این منزل یک قفل قدیمی زده شده است. وی اضافه کرد :  پس از فک قفل ،  کلاهبردار حرفه‌ای که حمام را برای مخفی شدن خود انتخاب کرده بود ،  دستگیر و ضمن اعتراف ،  بلافاصله همدستش نیز در اقدامی ضربتی دستگیر شد.اسدی عنوان کرد :  متهمان پس از تشکیل پرونده برای تحقیقات تکمیلی و سیر مراحل قانونی تحویل مراجع قضایی استان و در نهایت راهی زندان شدند.