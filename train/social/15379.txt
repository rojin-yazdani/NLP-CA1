ظهوری‌فرد مدیر عامل شرکت ارتباطات زیرساخت که وظیفه مدیریت پهنای باند کشور را دارد ،  در اولین روزهای استقلال این شرکت از مخابرات ایران وعده ارزان شدن اینترنت را داده است. به گزارش جام‌جم  ،  مدیر عامل شرکت ارتباطات زیرساخت به خبرنگاران گفت :  در سال جدید تلاش می‌کنیم ظرفیت ارتباطی کشورمان را از هر یک از نقاط بین‌المللی فالکون ،  جاسک فجیره ،  ایران کویت و ایران ترکیه توسعه دهیم .وی که درباره برنامه‌های این شرکت برای توسعه اینترنت در سال 88 سخن می‌گفت ،  با اعلام این مطلب افزود :  توسعه ظرفیت ارتباطات بین‌الملل با کشورهای همسایه ،  از اولویت‌های شرکت ارتباطات زیرساخت در سال 88 است ،  بخصوص که شبکه ما به اندازه کافی توسعه یافته است و به این ترتیب می‌توانیم تبادل لینک‌های ارتباطی را با کشورهای همسایه توسعه بدهیم که بخشی از این ظرفیت ،  شامل ترانزیت و تبادل پهنای باند خواهد بود. وی درباره بهای این ارتباط نیز گفت :  در سال‌جاری سعی می‌کنیم درباره قیمت اینترنت ،  تجدیدنظر کنیم و تا جایی که امکان دارد ،  قیمت لینک‌ها و شبکه اینترنت را کاهش دهیم .ظهوری‌فرد ،  درخصوص افزایش شمار درگاه‌های بین‌الملل کشورمان ،  گفت :  ارتباطات بین‌الملل و پهنای باند اینترنت کشورمان ،  هم‌اکنون از 8 درگاه بین‌المللی که 4 درگاه در شمال و 4 درگاه نیز از مسیر دریایی در جنوب ،  تامین و علاوه بر این به صورت محدود از ماهواره نیز استفاده می‌شود که به نظر می‌رسد این تعداد درگاه ارتباطی کافی باشد ،  در حالی که در گذشته ارتباطات بین‌الملل کشور تنها از یک مسیر دریایی در جنوب تامین می‌شد .از سوی دیگر می‌بینیم در غرب و شرق میهنمان ،  کشورهایی هستند که شرایط و امکاناتشان در سطحی است که امکان استفاده به عنوان درگاه بین‌المللی وجود دارد و هم‌اکنون تنها امکانات ارتباطی انها از سوی ایران تامین می‌شود.