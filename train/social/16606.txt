رئیس سازمان زندانهای کشور با بیان اینکه 70 درصد ورودی زندانهای کشور معتاد و بیمار هستند از اخرین جزئیات جلسه سازمان زندانها با کمیسیون بهداشت مجلس خبر داد.غلامحسین اسماعیلی در گفتگو با خبرنگار مهر با اشاره به اینکه بسیاری از مجرمان در طبقات ضعیف جامعه زندگی می‌کنند گفت :  متاسفانه سهل انگاری در رسیدگی و درمان توسط این افراد موجب شده تا با بدنی ببیمار وارد زندان شوند. البته نا گفته نماند که به طور متوسط 60 درصد زندانیانی که وارد زندانهای کشور می‌شوند معتادند و درصدی هم اگر معتاد نباشند به برخی بیماری‌ها مبتلا هستند. وی از تشکیل جلسه میان سازمان زندانها و کمیسیون بهداشت و درمان مجلس خبر داد و گفت :  درخواست ما از مجلس این بود که دو موضوع را برای زندانیان در نظر بگیرند. اول اینکه اگر قرار است طرح پزشک خانواده اجرا شود این طرح برای زندانیان هم اجرایی شود و دومین درخواست ما تحت پوشش بیمه سلامت ایرانیان قرار گرفتن تمامی زندانیان کشور بود. رئیس سازمان زندانهای کشور اظهار داشت :  قطعا برای اجرای این طرح نیازمند تامین اعتبارات کافی ویژه زندانها است که امیدواریم مجلس در بودجه سال 93 این موارد را پیش بینی و تامین کند.