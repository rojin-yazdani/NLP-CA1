شهردار مشهد گفت :  شرکت نفت پایش را در یک کفش کرده و در ازای واگذاری زمین خود در میدان شهید گمنام 41 میلیارد تومان می‌خواهد در حالی که به شهرداری 50 میلیارد تومان بدهکار است.به گزارش مهر ،  صولت مرتضوی چهارشنبه شب در مراسم افتتاح 12 پروژه شهری در فرهنگسرای قران و عترت مشهد اظهار کرد :  در احداث تقاطع شهید گمنام تنها یک مورد تسهیل حریم 11 هزار متر مربع زمین‌های شرکت نفت هزینه زیادی برای شهرداری دارد و شرکت نفت هم پایش را در یک کفش کرده که 41 میلیارد تومان پول می‌خواهیم ،  در حالی که دولت می‌تواند این زمین را رایگان واگذار کند. براورد شده که شرکت فراورده‌های نفتی 50 میلیارد تومان به شهرداری بدهکار است.وی در بخش دیگری از سخنان خود اظهار داشت :  در ایام هفته بسیج فرزندان امام به خود می‌بالند که با عزم ملی و مدیریت جهادی می‌توانند خود را در زمره مقلدین راستین رهبری برشمرند و با افتخار در راستای ارائه خدمت بی منت برای شهروندان شهر مشهد پیش می‌روند.شهردار مشهد افزود :  شهرداری مشهد 12 پروژه را با اعتباری بالغ بر 420 میلیارد ریال در منطقه 3 مشهد که 400 هزار نفرجمعیت را در خود دارد به سرانجام رساند.مرتضوی تاکید کرد :  در نیمه نخست امسال پروژه‌های منطقه 3 بالغ بر 420 میلیاردریال هزینه برای شهرداری داشت در حالی که اعتبار کل شهرستان مشهد 500 میلیارد ریال بوده است.وی گفت :  تا پایان سال در این منطقه شاهد اجرای پروژه‌های دیگری نیز خواهید بود و در سطح شهر مشهد پروژه‌های ملی و محلی دیگری نیز به بهره برداری خواهد رسید.شهردار مشهد در ادامه بیان کرد :  در راستای تنویر افکار عمومی باید گفت یکی از پروژه‌ها راستگرد میدان بار نوغان بود که بیش از 15 سال از افتتاح این پل می‌گذرد اما این راستگرد بلاتکلیف مانده بود ،  تسهیل حریم 17 غرفه این میدان 22 میلیارد تومان هزینه در برداشت که می‌شد با این اعتبار 22 کیلومتر راه اهن ایجاد کرد.