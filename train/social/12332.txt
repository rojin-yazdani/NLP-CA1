معاون عمرانی استاندار تهران اعلام کرد :  بازگرداندن سرویس ادارات منوط به تقاضای کارمندان است که در حال حاضر چنین تقاضایی وجود ندارد. محمدرضا محمودی در گفت‌وگو با ایسنا ،  درباره اجرا نشدن مصوبه شورای عالی ترافیک مبنی بر بازگرداندن سرویس ادارات به دستگاه‌ها افزود :  باید تقاضا از سوی ادارات باشد که سرویس‌ها نیز به ادارات بازگردانده شود ؛  هر چند در برخی ادارات از جمله وزارت مسکن و شهرسازی سرویس ادارات تا حدودی بازگردانده شده است.وی با بیان این‌که در حال حاضر کارمندان تقاضایی برای سرویس متمرکز ندارند ،  توضیح داد :  به دلیل حذف شدن سرویس ادارات ،  دستگاه‌ها باید مبلغی را به عنوان ایاب و ذهاب به پرسنل خود پرداخت کنند ،  این در حالی است که در طول سال‌های گذشته و در دولت‌های قبل این هزینه به حقوق کارمندان اضافه می‌شد ،  لذا این هزینه‌ها باید حذف و منبع تامین سرویس ادارات شود. معاون عمرانی استاندار تهران در پاسخ به این‌که چرا الزامات قانونی برای اجرای این مصوبه وجود ندارد ،  گفت :  نمی‌دانم ،  از نظر الودگی و ترافیک این بحث مورد بررسی قرار می‌گیرد ،  اما برنامه‌های اداری ان مربوط به معاونت برنامه‌ریزی است و معاونت عمرانی عملا کاری نمی‌تواند انجام دهد.