مسئول تشریح جسد لاله و لادن با اینکه تا به حال هزاران جسد را تشریح کرده می‌گوید هنگام تشریح جسد لاله و لادن حس متاثر کننده‌ای داشته و وضعیت تشریح اجساد انها نشان داد که از اول نباید این دوخواهر زیر تیغ جراحی بروند. به گزارش فارس کمتر کسی است که نام لاله و لادن دو خواهر دوقلویی که از ناحیه سر به هم چسبیده بودند را نشنیده باشد. خواهرانی که 29 سال از عمر خود را با هم رفتند و با هم امدند.وقتی لاله رشته مدیریت در شهر یزد و لادن در رشته حسابداری شهر کرج قبول شد. همه به این فکر می‌کردند که چطور این دو خواهر به هم چسبیده همزمان می‌توانند هم در یزد باشند و هم در کرج. نتیجه این شد که رئیس جمهور وقت به وزیر علوم دستور داد تا دوقلوها با سهمیه ریاست جمهوری سر کلاس حقوق دانشگاه تهران بنشینند.لاله دوست داشت خبرنگار شود و لادن وکالت مردم را در شیراز برعهده بگیرد.علی‌رغم مراجعه به پزشکان مختلف مغز و اعصاب ،  هیچ کس زیر بار انجام جراحی برای جدا کردن این دوخواهر نرفت و بالاخره قرعه به نام بیمارستان رافلز در سنگاپور افتاد.تنها ساعتی پس از اغاز جراحی به دلیل خونریزی بیش از حد لادن از دست رفت و لاله هم بعد از 10 ساعت و نیم به لادن پیوست.اکنون با گذشت 10 سال از فوت این دو خواهر قره داغی ،  رئیس تالار تشریح پزشکی قانونی در مورد مرگ لاله و لادن دوقلوی به هم چسبیده می‌گوید :  با انکه ما بسیار با تشریح اجساد سر و کار داریم ولی هنگام تشریح جسد این دو خواهر بسیار متاثر شدم.وی می‌افزاید :  من شخصا خودم این دو خواهر را تشریح کردم و مشخص شد که از ابتدا این دو نباید تحت عمل جراحی جدا شدن قرار می‌گرفتند چرا که در ناحیه عروق مغز چند رگ مشترک حیاتی داشتند که در صورت جراحی ،  مرگ انها محرز بود و امکان زنده نگهداشتن این دو اصلا وجود نداشته است.قره داغی اذعان می‌کند :  پزشکان ایرانی نیز از ابتدا می‌دانستند که در صورت انجام چنین جراحی لاله و لادن جان خود را از دست خواهند داد و به دلیل اخلاق این کار را انجام ندادند اما یک پزشک اسیای جنوب شرقی حاضر شده بود این کار را بکند که به نظر می‌رسد صرفا جنبه شهرت و رسانه‌ای بودن مطلب را در نظر گرفته بودند تا جنبه کار. این دو خواهر به جز اشتراک در چند رگ مغز بقیه اندامهایشان طبیعی و جدا بود.