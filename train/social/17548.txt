فرمانده پلیس‌راه دماوند فیروزکوه از ترافیک نیمه‌سنگین به سمت شهر تهران خبر داد و گفت :  در محور فیروزکوه ،  بارش شدید تگرگ و باران گزارش شده است.علی نیک‌روش دقایقی پیش در گفت‌وگو با خبرنگار خبرگزاری فارس در شرق استان تهران با اشاره به وضع ترافیک در محور فیروزکوه اظهار کرد :  هم‌اکنون ترافیک به سمت استان مازندران روان و به سمت شهر تهران نیمه‌سنگین است.وی به اعمال محدودیت‌های ترافیکی در محور فیروزکوه اشاره کرد و گفت :  از صبح امروز تا ساعت 24 ،  تردد تریلر در این محور ممنوع است تا به تردد خودروهای سواری کمک شود و همچنین حادثه‌ای رخ ندهد.فرمانده پلیس راه دماوند فیروزکوه با بیان اینکه امروز حادثه جدی در این محور به وقوع نپیوسته است ،  افزود :  شب گذشته در نزدیکی منطقه گیلاوند ،  یک دستگاه کامیون واژگون شد که مصدومان توسط امبولانس به بیمارستان منتقل شدند و اکنون اطلاعی در خصوص وضع سلامتی مصدومان این سانحه نداریم.نیک‌روش تصریح کرد :  با توجه به بارش شدید باران و تگرگ ،  تمام محور فیروزکوه لغزنده است و به رانندگان توصیه می‌شود تا سرعت مجاز و حدفاصلی طولی با خودروی جلویی خود را رعایت کنند تا بر اثر لغزندگی دچار حادثه نشوند.این مسئول بیان کرد :  تمام نیروهای پلیس راه در طول محور مستقر هستند و 14 دوربین هوشمند ثبت تخلف نیز تخلفات رانندگی را به ثبت می‌رساند.