سرپرست حوزه معاونت بهداشتی دانشگاه علوم پزشکی هرمزگان در اظهاراتی عجیب گفت :  خبرنگاران یک الف بچه‌اند که دموکراسی را درک نکرده‌اند.به گزارش خبرنگار ایلنا ، عبدالحسین مدنی در مراسم تجلیل از رسانه‌های حوزه سلامت با اشاره به انتشار خبر علت مسمومیت‌های اخیر در رسانه‌های استانی گفت :  تعداد انگشت شماری افرادی همچون من در کشور وجود دارد و بنده که طی دو ماه اخیر به این سمت منصوب شده‌ام در برابر سلامت مردم مسئول هستم .وی وضعیت بهداشتی هرمزگان را صفر اعلام کرد و افزود :  مکاتبات فراوانی به منظور ارتقای سطح بهداشتی هرمزگان به شهرداری‌ها صورت گرفته که به دلیل عدم همکاری شهرداری‌ها با دانشگاه علوم پزشکی تاکنون نتایجی حاصل نشده است.مدنی در پاسخ به پیشنهاد یکی از خبرنگاران مبنی بر رسانه‌ای شدن مکاتبات صورت گرفته ،  اضافه کرد :  شهردار جوان بندرعباس در مدت کوتاه مسئولیت خود در زمینه زیباسازی چهره بندرعباس تلاش‌های زیادی انجام داده و منطقی نیست مکاتبات صورت گرفته در زمان شهردار قبل را ارائه دهم و شرمنده ایشان شوم.در ادامه یکی از خبرنگاران نیز به سرپرست حوزه معاونت بهداشتی دانشگاه علوم پزشکی هرمزگان گفت با این طرز فکر شما شرمنده مردم می‌شوید و مسئولان نباید با تعارف به یکدیگر از معضلات جامعه چشم پوشی کنند که مدنی خطاب به این خبرنگار تصریح کرد :  خبرنگاران با بی‌منطقی به انچه مردم می‌گویند دامن می‌زنند و ان را تیتر رسانه‌ها خود می‌کنند و من بر سر گفته‌های خود هستم حتی در دادگاه نیز از خود دفاع می‌کنم.سرپرست حوزه معاوننت بهداشتی دانشگاه علوم پزشکی هرمزگان تصریح کرد :  خبرنگاران تنها نظام را به بازی گرفته‌اند و قدرت تجزیه و تحلیل مسائل جامعه را ندارند.در پی این اظهارات خبرنگاران از رئیس خانه مطبوعات هرمزگان که شاهد توهین به عقلانیت جامعه خبری بودند خواستار پیگیری این مسئله شدند و ضمن تشکر از رئیس دانشگاه علوم پزشکی هرمزگان که مات و مبهوت به معاون خود می‌نگریست و شرمسار بود مراسم تجلیل از رسانه‌های حوزه سلامت را ترک کردند.