اعضای باند بزرگ سرقت و کیف‌قاپی در نخستین بازجویی‌ها به ارتکاب بیش از 500 فقره سرقت اعتراف کردند .به گزارش فارس ،  از ابتدای سال 82 ماموران پلیس شهر تهران طی مراجعه شهروندان از وقوع یک سری کیف‌قاپی در سطح شهر تهران با خبر شدند .ماموران با بررسی اظهارات شاکیان دریافتند یک باند بسیار قوی دست به کیف‌قاپی زده به گونه‌ای که به علت وسعت این باند امکان شناسایی مجرمان وجود ندارد .قندی‌زاده بازپرس شعبه هشتم دادسرای امور جنایی تهران در خصوص این پرونده گفت :  تحقیقات اغاز شد تا این که در اذر سال جاری ماموران به یک کیف‌قاپ مظنون شده و وی را دستگیر کردند .وی گفت :  این فرد در بازجویی‌ها تنها به ارتکاب 20 فقره سرقت و کیف‌قاپی اعتراف کرد اما با گذشت تحقیقات مشخص شد این فرد یکی از همان اعضای باند بزرگ کیف‌قاپی در سطح شهر است .وی ادامه داد :  این فرد سرانجام همدستان خود را معرفی کرده و با یک عملیات گسترده پلیسی ماموران موفق شدند 9 نفر اعضای این باند را دستگیر کنند .قندی زاده افزود :  در این میان 8 مرد و یک زن دست به سرقت و کیف‌قاپی زده و با تعویض نفرات خود در میان گروه‌های شرکت کننده در سرقت تا زمان دستگیری از سوی پلیس شناسایی نشده بودند .قندی زاده گفت :  از خانه محل اختفای این افراد میزان 11 کیلوگرم مواد مخدر کشف و ضبط شد که این افراد در بازجویی مدعی شدند در کنار سرقت و کیف‌قاپی دست به خرید و فروش مواد مخدر نیز زده‌اند .وی ادامه داد :  این افراد تاکنون به ارتکاب 500 فقره کیف‌قاپی اعتراف کردند اما هنوز خریداران مال مسروقه را معرفی نکرده‌اند .تحقیقات در خصوص این پرونده همچنان ادامه دارد.