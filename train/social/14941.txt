وزیر علوم ،  تحقیقات و فناوری با تکذیب خبر برکناری رئیس حراست این وزارت‌خانه ،  انتشار چنین اخباری را شایعه خواند.رضا فرجی‌دانا در گفت‌وگو با خبرگزاری خانه ملت ،  درواکنش به اخبار منتشر شده درباره کنار گذاشته شدن رئیس حراست وزارت علوم ،  تحقیقات و فن‌اوری به دلیل ممانعت از ورود برخی افراد مرتبط با فتنه به این وزارت‌خانه گفت :  این موضوع را تایید نمی‌کنم و خبرمنتشر شده در رسانه‌ها کذب محض و شایعه است.وی ادامه داد :  هیچ تغییری در رئیس مرکز حراست این وزارت‌خانه اتفاق نیفتاده است.گفتنی است طی روزهای اخیر اخباری مبنی بر برکناری رئیس مرکز حراست وزارت علوم به دلیل مخالفت با حضور عناصر فتنه در این وزارتخانه منتشر شد.در چند روز اخیر برخی از رسانه‌ها اعلام کردند سیدحسین حجازی رئیس مرکز حراست وزارت علوم به دلیل جلوگیری از حضور افراد مسئله‌دار مرتبط با فتنه در این وزارتخانه و عدم تائید اقدامات وزیر علوم در بکارگیری عناصر مسئله‌دار برکنار شد.