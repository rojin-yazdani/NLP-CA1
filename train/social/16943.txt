برنامه ورزشی نود پس از یک هفته تعطیلی دوباره روی انتن رفت .به گزارش تابناک در برنامه این هفته فردوسی پور در مستندی با عنوان نسل فراموش شده به یاداوری بازیکنان فراموش شده نسل طلایی دهه 60 فوتبال ایران و مشکلات انها پرداخت .دراین برنامه بارها حرف‌های تامل برانگیزی از طرف این پیشکسوتان در مورد مشکلاتشان عنوان شد که تاثربرانگیزترین ان اعتیاد برخی از ستارگان فوتبال ما به علت بی مهری مسئولان و اطرافیانشان بود.این گزارش می‌افزاید : در پایان این برنامه عادل فردوسی پور با همان شجاعت همیشگی‌اش عنوان کرد که پیامکی از طرف کفاشیان رییس فدراسیون فوتبال بدستش رسیده است و در این پیامک نوشته شده است فیلم هندی که این پیامک با عکس العمل امیر حاج رضایی کارشناس برنامه مواجه شد و با خنده‌های معنی دار خود حرفهای فردوسی پور را تایید کرد  . به هر حال وقتی رییس فدراسیون فوتبال به یکی از چالشی‌ترین مسایل فوتبال ما می‌گوید فیلم هندی باید چه انتظاری داشت ? البته گفتنی است محمد مایلی کهن هم در این برنامه به انتقاد از برخی پیشکسوتان ورزش پرداخت و مدعی شد که مسبب برخی از مشکلات پیشکسوتان خود انها هستند که نتوانستد در برابر مشکلات مقاومت مناسبی داشته باشند.