مدیرعامل جمعیت هلال احمر استان البرز اعلام کرد که عصر سه شنبه اجساد دو نفر دیگر از جان باختگان سیل اخیر در روستای سیجان در جاده چالوس پیدا شد.احسان نصیری عصر سه شنبه در گفت و گو با خبرنگار ایرنا  ،  خاطرنشان کرد  :  اجساد مربوط به دو خانم از اهالی روستای سیجان است که بسیار پایین‌تر از محل حادثه و در رودخانه بیلقان در جاده چالوس پیدا شده است.وی خاطرنشان کرد که با پیدا شدن اجساد این دو جان باخته سیل  ،  تعداد جان باختگان سیل اخیر در روستای سیجان در استان البرز به 8 نفر رسید.مدیرعامل جمعیت هلال احمر استان البرز همچنین گفت که جستجو برای یافتن دیگر مفقودان این حادثه در منطقه ادامه دارد.بارش شدید باران و توفان در عصر یکشنبه گذشته باعث جاری شدن سیل در روستای سیجان در ارتفاعات مسیر جاده چالوس شد که این حادثه علاوه بر اینکه جان 8 نفر را گرفت و بیش از 30 نفر را زخمی کرد  ،  خسارات بسیاری را به زیرساخت‌های روستا و منازل مردم وارد کرد.به گفته محمدتقی ایرانی فرماندار کرج تجهیزات مورد نیاز و مایحتاج مردم به منطقه ارسال شده است و نیروهای امدادی نیز در منطقه حضور دارند تا سرنوشت مفقودان این حادثه را نیز مشخص کنند.