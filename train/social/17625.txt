رییس مرکز سلامت محیط و کار وزارت بهداشت راهکار افزایش قیمت از طریق افزایش مالیات را از موثرترین مداخلات در جهت کاهش مصرف دخانیات بیان کرد.پایگاه خبری وزارت بهداشت نوشت :  خسرو صادق نیت در نشست خبری کنترل دخانیات ،  یکی از راهبردهای کاهش مصرف دخانیات را افزایش مالیات بر دخانیات بیان کرد و گفت :  راهکار افزایش قیمت از طریق افزایش مالیات و پس از ان ممنوعیت استعمال دخانیات در اماکن عمومی ،  از موثرترین مداخلات در جهت کاهش مصرف دخانیات است.رییس مرکز سلامت و محیط کار وزارت بهداشت با اشاره به این که مالیات بر دخانیات در ایران حدود 11 درصد است ،  گفت :  طبق گزارش سازمان جهانی بهداشت در سال 2013 ،  ایران از بین 6 راهبرد به اثبات رسیده برای کنترل دخانیات ،  راهبرد افزایش قیمت را اجرایی نکرده است.به گفته وی ،  در حال حاضر راهبرد افزایش مالیات دخانیات از سوی وزارت بهداشت به مجلس پیشنهاد شده است که تا کنون توفیقی برای تصویب ان بدست نیامده است و امیدواریم با کمک و همراهی نمایندگان مجلس شاهد تصویب این مصوبه برای ارتقای سلامت جامعه باشیم.صادق نیت با اشاره به این که از بین 20 کشور منطقه مدیترانه شرقی ،  ایران رتبه 19 را در مالیات بر دخانیات دارد ،  گفت :  مالیات بر دخانیات در ایران 11 درصد است در حالی که کشورهای اردن و تونس ،  حدود 70 تا 80 درصد مالیات بر دخانیات بسته اند.وی یکی از 6 راهبرد کاهش مصرف دخانیات را محافظت مردم در برابر دود دخانیات مصرف شده بیان کرد و گفت :  ساماندهی عرضه سیگار و محدود شدن عرضه ان و نیز جلوگیری از استعمال دخانیات در اماکن عمومی از دیگر راهبردهای پیشنهادی سازمان جهانی بهداشت در راستای کاهش مصرف دخانیات است.رییس مرکز سلامت محیط و کار همچنین ،  گفت :  بررسی‌های سازمان جهانی بهداشت (  WHO  )  نشان داده است هزینه درمان بیماری‌های ناشی از استعمال دخانیات 2 تا 3 برابر هزینه ایست که صرف سیگار کشیدن می‌شود.صادق نیت در ادامه ،  به مصرف قلیان در اماکن عمومی و تفریحی مثل رستوران‌های سنتی اشاره کرد و گفت :  متاسفانه مصرف قلیان در زنان نسبت به مردان رو به افزایش است که این مسئله نگرانی را دو چندان می‌کند چرا که ابتلا زنان به دخانیات موجب گرایش کودکان و نوجوان به استعمال دخانیات می‌شود.وی برنامه کمک به ترک استعمال دخانیات در افراد را از دیگر راهبردهای کاهش مصرف دخانیات بیان کرد و گفت :  درج خطرات استعمال دخانیات بر روی بسته‌های سیگار ،  ممنوعیت تبلیغات سیگار و پایش مصرف سیگار در گروه‌های سنی مختلف از دیگر راهبردهای کاهش مصرف دخانیات است.