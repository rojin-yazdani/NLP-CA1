میثم مظفر در نخستین جشنواره تاکسیران برتر که عصر امروز در مرکز همایش‌های صداوسیما برگزار شد با بیان اینکه ناوگان تاکسیرانی تهران دارای ظرفیت عظیمی در حوزه فرهنگ‌سازی عمومی است ،  اظهار داشت :  سازمان تاکسیرانی با داشتن 80 هزار تاکسی روزانه حدود 4.5 میلیون مسافر را جابجا می‌کند که این وضعیت نشانگر ظرفیت کم‌نظیر و قابل توجه این ناوگان است.به گزارش تسنیم ،  وی با بیان اینکه رفتار این شبکه گسترده در ارتباط با فرهنگ ترافیکی بی‌بدیل و جریان‌ساز است ،  ادامه داد :  اگر 80 هزار تاکسی تصمیم به ملتزم بودن به نظم و قانون بگیرند و جلب رضایت مردم را سرلوحه کارشان قرار دهند اتفاق قابل توجهی در این حوزه رخ خواهد داد.مدیر عامل سازمان تاکسیرانی شهر تهران خاطر نشان کرد :  از چند هفته گذشته در رسانه ملی با پخش برنامه سلام تاکسی که شامل 15 قسمت طنز بود سعی شد به اصلاح رفتار راننده و مسافر پرداخته شود.مظفر تصریح کرد :  رشته دانشگاهی تاکسیرانی برای نخستین بار در دانشگاه علمی  -  کاربردی در معرض انتخاب متقاضیان قرار داده خواهد شد. این رشته به عنوان یک رشته علمی و کاربردی خواهد بود و مرکز اموزشی و دانشکده تاکسیرانی را طی چند هفته اینده افتتاح خواهیم کرد.وی هدف از برگزاری جشنواره تاکسیران برتر را ارتقا رفتار تاکسیران‌ها ،  ارتقا شان انها و ارتقا فرهنگ تاکسیران‌ها دانست و گفت :  از طریق این جشنواره افزایش انگیزش در سیستم اجتماعی تاکسیران‌ها را شاهد باشیم.در پایان این مراسم از تاکسیران‌ها برتر در حوزه‌های قانون‌مداری ،  مسئولیت‌پذیری ،  مشتری‌مداری ،  امانت‌داری ،  ایثار ،  رزق حلال و برکت تقدیر شد.در بخش امانتداری از 3 تاکسیران به نام‌های غلامعلی ابراهیم‌زاده و فضل‌الله کشاورز افشار که هر یک کیفی پر از پول و 600 میلیون تومان پول به همراه مقدار زیادی طلا را به صاحبانشان بازگردانده بودند تقدیر شد.در حوزه ایثار از رسول رحیم‌زاده به دلیل خاموش کردن پست برق در خیابان ولیعصر و جلوگیری از 200 میلیون تومان ضرر و همچنین مجتبی برخورداریان در اطفای حریق یک خودروی وانت تقدیر شد.در جشنواره امروز ،  احمد مسجدجامعی رئیس شورای شهر تهران ،  الهه راستگو و مجتبی شاکری دو عضو کمیسیون فرهنگی و اجتماعی شورای شهر ،  سیدجعفر تشکری‌هاشمی معاون حمل و نقل و ترافیک شهرداری ،  سردار رحیمی رئیس پلیس راهور و حجت‌الاسلام زاهدی حضور داشتند.