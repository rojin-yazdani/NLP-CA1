معاون وزیر صنعت با تشریح جزئیات استراتژی دولت برای الحاق به سازمان جهانی تجارت ( WTO )  ،  گفت :  با دستور وزیر صنعت ،  رژیم تجاری ایران به وسیله یک تیم حقوقی مجهز بازنویسی می‌شود.ولی‌اله افخمی راد در گفتگو با خبرنگار مهر از تشکیل تیمی حقوقی -  اقتصادی برای بازنویسی رژیم تجاری ایران خبرداد و گفت :  به نظر می‌رسد با توجه به فضای مساعد بین‌المللی و عزم دولت برای الحاق ایران به سازمان جهانی تجارت ،  بتوانیم ظرف 4 سال اینده به این سازمان ملحق شویم اما به هرحال باید اصلاحاتی را نیز پیش از ورود به این سازمان در اقتصاد و تجارت خود صورت دهیم که مورد پذیرش اعضای سازمان جهانی تجارت است.معاون وزیر صنعت ،  معدن و تجارت افزود :  بر این اساس به دستور وزیر صنعت ،  معدن و تجارت تیمی متشکل از افراد اقتصاددان ،  حقوقدان و کارشناسان تجارت بین الملل تشکیل شده است تا گزارش رژیم تجاری ایران را به روز رسانی کرده و به نوعی براساس شرایط امروز ،  بازنویسی کنند.وی تصریح کرد :  مجموعه سیاست‌ها و تدابیر دولت نشان می‌دهد کاملا برای الحاق به سازمان جهانی تجارت برنامه دارد و با جدیت کار را دنبال می‌کند ،  چراکه بر این باور است که الحاق به سازمان جهانی تجارت و رفتن به سمت تجارت با تمامی کشورهای دنیا در چارچوب قواعد بین المللی ،  برای اقتصاد ایران یک الزام است.به گفته افخمی راد ،  دولت در الحاق ایران به سازمان جهانی تجارت کاملا جدی است و همانطور که وزیر صنعت ،  معدن و تجارت هم تاکید دارد باید اقتصاد ایران را به سمتی پیش بریم که در فضای رقابتی بتواند با سایر کشورهای دنیا رقابت کند.