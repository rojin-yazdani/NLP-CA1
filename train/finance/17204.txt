مرکز پژوهش‌های مجلس شورای اسلامی ساز و کارهای نظارتی برنامه پنجساله چهارم و چگونگی نظارت بر مراحل اجرای برنامه پنجم توسعه را ارزیابی کرد .به گزارش روابط عمومی مرکز پژوهش‌ها ،  دفتر مطالعات برنامه و بودجه این مرکز با بیان این مطلب که نقش و اهمیت نظارت و ارزیابی یک برنامه توسعه در تحقق اهداف ان برنامه به اندازه تدوین و اجرای ان دارای اهمیت است ،  افزود :  در غیاب ارزیابی و نظارت دقیق و نظام‌مند ،  اولا میزان دستیابی به اهداف برنامه نامشخص بوده و دولت می‌تواند بدون توجه به اهداف بلندمدت برنامه‌های توسعه ،  اهداف و منافع کوتاه مدت را دنبال کند. ثانیا در صورتی که میزان تحقق اهداف برنامه مشخص نباشد مسیر و اهداف برنامه‌های اتی به خوبی طراحی نخواهد شد ،  زیرا شناخت وضعیت موجود و جایگاه کنونی کشور  ( با توجه به فاصله ان با هدف )   ،  مستلزم ارزیابی دقیق و علمی برنامه‌های قبلی است .دفتر مطالعات برنامه و بودجه افزود :  گزارش‌های عملکرد برنامه چهارم توسعه در سه سال اول نشان می‌دهد که ساز و کار نظارتی تعبیه شده در مواد 157 و 158 قانون برنامه چهارم توسعه به خوبی عمل نکرده است. عوامل متعددی از جمله چارچوب ارائه گزارش‌های نظارتی و ضعف‌های قانون برنامه چهارم توسعه به لحاظ قابلیت اجرایی در این عدم موفقیت دخیل بوده است .ساز و کار نظارتی لایحه برنامه پنجم توسعه در ماده 198 این لایحه حتی کلی‌تر از قانون برنامه چهارم توسعه است و از کفایت لازم برخودار نیست. همچنین بررسی اهداف کمی لایحه و مقایسه ان با مفاد سیاست‌های کلی ابلاغی مقام معظم رهبری نشان می‌دهد که اهداف کمی تعیین شده در لایحه برای حوزه‌های مختلف اقتصادی ،  اجتماعی ،  فرهنگی و سیاسی کامل نبوده و برای بسیاری از متغیرهای مهم  ( نظیر درامد سرانه ،  نرخ تورم ،  نرخ بیکاری ،  ضریب جینی و حجم سرمایه‌گذاری )  روند زمانی یا هدف‌گذاری مشخص کمی طی پنج سال برنامه وجود ندارد. علاوه بر این در لایحه ،  اولویت‌بندی مشخصی نیز در اهداف کمی دیده نمی‌شود و بر اساس این در جهت‌گیری غالب سیاست‌ها ،  مفاد برنامه و همچنین هدف‌گذاری متغیرها همگرایی دیده نمی‌شود .مرکز پژوهش‌ها در ادامه گزارش خود ساز و کار نظارتی جایگزینی برای برنامه پنجم پیشنهاد کرده که در ان تصویب بودجه سالیانه در طی سال‌های اجرای برنامه در مجلس بر مبنای گزارش عملکرد برنامه و ارزیابی نهادی مانند دیوان محاسبات کشور یا معاونت نظارت مجلس شورای اسلامی از ان انجام خواهد گرفت.