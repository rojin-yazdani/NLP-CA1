دبیرکل جامعه اسلامی مهندسین تورم را پاشنه اشیل دولت نهم دانست و بررسی راه‌های علمی و عملی مهار و کنترل تورم در کشور را خواستار شد و گفت :  برای مهار این مشکل بزرگ باید یک تصمیم انقلابی گرفته شود.  به گزارش روابط عمومی جامعه اسلامی مهندسین ،  در نهمین همایش دبیران استانی جامعه اسلامی مهندسین که صبح امروز با حضور اعضای شورای مرکزی و مسئولان واحدها با محوریت انتخابات مجلس هشتم برگزار شد ،  محمدرضا باهنر با ارایه تحلیلی از شرایط سیاسی روز ،  بر مواظبت از وحدت اصولگرایی تا اخرین لحظه به عنوان یک ضرورت در قالب جبهه متحد اصولگرایان تاکید کرد و ان را وظیفه سنگین همه اصولگرایان و دلسوزان نظام دانست . باهنر در ادامه با تاکید دوباره بر اینکه تورم ،  چشم اسفندیار دولت نهم است ،  افزود :  علاوه بر پرداختن به موضوع اتحاد باید به رویکرد مردم نیز توجه کنیم . دبیرکل جامعه اسلامی مهندسین همچنین بررسی راه‌های علمی و عملی مهار و کنترل تورم در کشور را خواستار شد . باهنر در ادامه به مصمم بودن دولت بر کنترل تورم تاکید کرد و گفت :  البته باید در مهار این مشکل یک تصمیم انقلابی اتخاذ شود . این فعال سیاسی در ادامه سه شرط مجلس برای پاسخ گفتن به خواست دستگاه‌های دولتی برای واردات برخی از کالاها را ضرر نخوردن به تولید داخلی ،  افزایش پیدا نکردن نقدینگی و این که این موضوع درباره گروه‌های هدف مورد استفاده قرار گیرد برشمرد . وی همچنین با اشاره به خطراتی که وحدت شکل گرفته بین اصولگرایان را تهدید می‌کند ،  تصریح کرد :  تندروها باید به حاشیه رانده شوند و مدیریت بنا بر تدبیر و توسط عقلا صورت بگیرد.  باهنر در ادامه در پاسخ به پرسش‌ها و درخواست‌هایی برای کاندیداتوری خود در انتخابات مجلس هشتم ،  اظهار داشت :  قطعا اگر هم در انتخابات مجلس هشتم شرکت نکنم ،  بیکار نخواهم نشست و برنامه‌هایی خواهم داشت که رسما اعلام می‌کنم ،  از جمله انکه به دنبال یک حزب شناسنامه‌دار ،  رسمی و قانونی و پاسخگو به عنوان یک نیاز در کشور هستیم.  بنا بر این گزارش ،  در ادامه این جلسه مهندس نجابت مدیرعامل پتروشیمی کل کشور و مسئول واحد فنی جامعه اسلامی مهندسین درباره فعالیت‌های صورت گرفته در ارتباط با پتروشیمی در کشور گزارشی ارایه کرد . همچنین مهندس ناظمی اردکانی مسئول کمیته راهبردی جامعه اسلامی مهندسین نیز به عنوان متولی تهیه پیش نویس چشم‌انداز بیست ساله این تشکل با مروری بر سیر تدوین و تنظیم این چشم انداز اظهار امیدواری کرد که این چشم انداز در کنگره هشتم جامعه اسلامی مهندسین که در تیر ماه سال اینده برگزار می‌شود تصویب شود . در پایان ،  امیری مسئول ستاد انتخابات جامعه اسلامی مهندسین ،  گزارشی از فعالیت‌های این ستاد ارایه کرد و هر یک از دبیران استانی نیز وضعیت حوزه‌های انتخابیه استان خود را تشریح کردند .