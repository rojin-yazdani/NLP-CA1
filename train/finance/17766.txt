محمد رحمتی ،  وزیر راه و ترابری گفت :  تزریق بیش از حد معمول اعتبار به پروژه‌ها موجب افزایش تورم در جامعه می‌شود. رحمتی چهارشنبه‌شب در نشست شورای اداری شهرستان کوثر افزود :  توزیع اعتبارات در کشور متناسب با نیاز مناطق مختلف کشور و هماهنگ با توسعه اقتصادی کشور صورت می‌گیرد. وی ،  وضعیت دولت را از نظر مالی و اعتباری درحد بسیار مطلوب ارزیابی کرد و گفت :  با این حال تخصیص اعتبارات به پروژه‌های عمرانی تدریجی و بر اساس نیاز مناطق صورت می‌گیرد. رحمتی ،  در ادامه این جلسه بسیاری از مشکلات و درخواست‌های مردم شهرستان خلخال را قابل حل توسط مسوولان شهرستان دانست و افزود :  در دور دوم سفر رییس جمهوری به استان اردبیل سعی می‌شود به نامه‌ها و درخواست‌های مردم رسیدگی شود. به گزارش خبرنگار ایرنا ،  وی همچنین نسبت به تامین اعتبار مورد نیاز ‪14 طرح پیشنهادی جدید از سوی فرمانداری خلخال و تامین اعتبار لازم برای تکمیل پروژه سد کوثر و احداث شبکه فاضلاب شهری کوثر که از مصوبات تحقق نیافته سفر قبلی دولت به این شهرستان است ،  قول مساعد داد. فرماندار کوثر نیز در این جلسه با اشاره به محقق شدن ‪ 85‌درصد از مصوبات سفر قبلی دولت در این شهرستان گفت :  پروژه سد کوثر و ایجاد شبکه فاضلاب شهری کیوی دو پروژه تحقق نیافته سفر قبلی به دلیل عدم تامین اعتبار از طریق دولت در این شهرستان است. سیدعلی مجیدی ،  خواستار تامین اعتبار برای این پروژه‌ها و ‪ 14‌پروژه جدید پیشنهادی شهرستان از طرف رئیس جمهوری و اعضای هیات دولت شد. مهرانگیز مروتی نماینده مردم کوثر و خلخال نیز تامین اعتبارات لازم برای تکمیل سد و راه جایگزین سد کوثر ،  احداث شهرداری در مرکز بخش فیروزاباد  ،  احداث بیمارستان در شهر کیوی  ،  ایجاد سدهای کوچک و زودبازده در روستاهای شهرستان ،  تکمیل راه پونل خلخال و راه درام رنجان در بخش شاهرود خلخال را از جمله خواسته‌های مردم از رییس جمهوری ذکر کرد. شهرستان کوثر با ‪ 28‌هزار و ‪ 721‌نفر جمعیت در ‪ 75‌کیلومتری جنوب اردبیل واقع است.