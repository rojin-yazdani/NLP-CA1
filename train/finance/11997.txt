دستیار ارشد رئیس جمهور گفت :  افزایش دو برابری مبلغ یارانه‌های نقدی امکانپذیر است و دولت برای این طرح برنامه‌هایی در دست مطالعه و بررسی دارد.به گزارش پایگاه اطلاع رسانی دولت ،  سیدمجتبی ثمره‌هاشمی دستیار ارشد رئیس جمهور در پاسخ به برخی انتقادها مبنی بر اینکه افزایش دو برابری یارانه‌های نقدی توسط دولت امکانپذیر نیست ،  اظهار داشت :  افرادی که این مطالب را عنوان می‌کنند ،  در زمانی که بحث پرداخت مرحله اول یارانه‌ها بود هم می‌گفتند دولت چطور می‌تواند این مبالغ را به حساب مردم واریز کند اما مشاهده کردند که این امر محقق شد.وی تصریح کرد :  این افراد حتی در زمانی که دولت هنوز برنامه‌های خود را برای اجرای طرح هدفمندی یارانه‌ها اعلام نکرده بود ،  عنوان می‌کردند که برنامه خاصی برای اجرا این طرح وجود ندارد و یا تورم افزایش می‌یابد در حالی که هنوز این طرح اغاز نشده است.دستیار ارشد رئیس جمهور افزود :  حال طبیعی است با صحبت‌هایی که رئیس جمهور مبنی بر افزایش مبلغ یارانه‌های نقدی داشت ،  این مباحث را مطرح کنند که افزایش دو برابری یارانه‌های نقدی غیرممکن است اما دولت برای این طرح راهکارها و برنامه‌هایی دارد و این امر هم امکانپذیر است.