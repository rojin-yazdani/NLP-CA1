رئیس کمیته مسکن کمیسیون عمران مجلس ، علت افزایش قیمت مسکن در هفته‌های اخیر را افزایش قیمت مصالح خواند و افزود :  در حال حاضر بازار مسکن راکد است و رکود فعلی نیز به راحتی شکسته نمی‌شود.محمدعلی رضایی در گفت‌وگو با خانه ملت ،  با بیان اینکه افزایش سالیانه قیمت مسکن تا حدی طبیعی است ،  افزود :  افزایش 20 درصدی قیمت مسکن در هفته‌های اخیر ناشی از گرانی ارز و سکه و حتی اجرای فاز دوم هدفمندی یارانه‌ها نیست.نماینده مردم تربت حیدریه در مجلس شورای اسلامی ،  با تاکید بر اینکه رکود فعلی بازار مسکن به راحتی شکسته نمی‌شود ،  ادامه داد :  افزایش قیمت مسکن با چنین رکودی در بازار تعجب‌اور است ،  از سوی دیگر خروج از وضعیت موجود نیز نیازمند شرایط فراوانی از جمله بالا رفتن میزان تقاضا برای خرید مسکن دارد.این عضو کمیسیون عمران مجلس هشتم ،  با بیان اینکه با توجه افزایش قیمت حامل‌های انرژی که با اجرای هدفمندی یارانه‌ها به وجود امد که باعث افزایش قیمت مصالح نیز شده ،  تصریح کرد :  به طور قطع افزایش قیمت حامل‌های انرژی در گرانی مصالح نیز تاثیرگذار است ،  گرچه اگر بازار مسکن از حالت رکود خارج شود ممکن است شاهد افزایش بیشتر نیز باشیم.رضایی درباره راهکارهای مناسب برای کاهش قیمت مسکن گفت :  دولت باید با گسترده کردن طرح مسکن مهر ،  عرضه مسکن را افزایش داده است و به سمت ایجاد تعادل میان عرضه و تقاضای بازار مسکن گام بردارد.گرچه مسئولان در ماه‌های اخیر بارها بر این امر تاکید کرده بودند که قیمت مسکن به واسطه افتتاح‌های مسکن مهر و تمهیدات دولت افزایشی ندارد ؛  اما فعالان بازار مسکن اعلام می‌کنند که پیش‌بینی می‌شده در نیمه دوم سال مانند سال 85 با جهش قیمت‌ها روبرو باشیم ،  به طوری که قیمت مسکن در هفته‌های اخیر با افزایش 20 درصدی روبرو بوده است.