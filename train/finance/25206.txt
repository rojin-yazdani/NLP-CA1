نماینده مردم تهران در مجلس درباره واکنش وزیر صنعت درباره نامه وی پیرامون ارائه بعضی امتیازات انحصاری به یکی از واردکنندگان ،  گفت :  اگر رانت خاص نبوده ،  چرا این امتیاز که به یک تاجر خاص اعطا شده است ،  دارای مهر محرمانه است.احمد توکلی نماینده مردم تهران در مجلس شورای اسلامی در گفت‌وگو با خبرگزاری فارس با اشاره به پیگیری پرونده فساد بابک زنجانی در قوه قضائیه گفت :  باید اجازه داد تا این پرونده روال طبیعی خود را طی کند و به هیچ عنوان بحث‌های سیاسی وارد ان نشود.وی افزود :  در این صورت است که این پرونده می‌تواند به درستی مورد بررسی قرار گیرد تا به نتیجه صحیح در خصوص مبارزه با فساد برسد.توکلی همچنین در پاسخ به سوالی درباره واکنش وزیر صنعت ،  معدن و تجارت درباره نامه وی پیرامون ارائه بعضی امتیازات انحصاری به یکی از وارد کنندگان خوراک دام و اعلام این مسئله که امتیاز فوق به هیچ عنوان یک رانت و یک امتیاز خاص نبوده است ،  گفت :  اگر چنین است چرا این امتیاز که به یک تاجر خاص اعطا شده است ،  دارای مهر محرمانه است. این به معنای این است که این امتیاز به صورت انحصاری صادر شده است.توکلی گفت‌ :  اعطای چنین امتیازی سبب می‌شود تا بقیه تجار تضعیف شوند و در حقیقت یک رانت خاص به یک تاجر برای واردات یک محصول اختصاص یافته است.وی افزود :  البته خوشحالیم که این مسئله از سوی دولت اصلاح شده است و این امتیاز به سایر تجار نیز تعلق خواهد گرفت.