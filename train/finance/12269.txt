مجموعه‌های پست و پست بانک ایران هر کدام سرمایه گذاری‌های گسترده‌ای انجام داده و از نیروی انسانی و امکانات مشترک یکدیگر استفاده می‌کنند تا خدمات بیشتری به مردم ارائه کنند.دکتر واعظی وزیر ارتباطات و فناوری اطلاعات در همایش مشترک مدیران پست و پست بانک ایران ضمن تبریک روزجهانی پست و اشاره به هم افزایی این دومجموعه با بیان این مطلب بر حمایت دولت و مجلس از شرکت پست تاکید کرد و گفت :  امسال سال ارتقا کیفیت و نواوری در پست نامگذاری شده و چابک سازی تشکیلات و کوچک سازی در پست و صرفه جویی در هزینه‌ها در دستور کار این وزارتخانه‌ها قرار دارد.وی با تاکید بر نقش بازاریابی در رونق پست عنوان کرد :  سرعت در ارائه خدمات و توجه به نیروی انسانی به عنوان مهمترین سرمایه شرکت پست ضروری است.واعظی بر بکارگیری خدمات نوین پستی در بستر فناوری اطلاعات اشاره کرد و بیان داشت :  لازم است که پست سنتی پوست اندازی کند تا بتواند سرانه پستی درسطح کشور را افزایش دهد.وزیر ارتباطات و فناوری اطلاعات توجه به مناطق محروم و روستایی را از اولویت‌های این وزارتخانه برشمرد و ادامه داد :  ایجاد امکانات ارتباطی از جمله تلفن ،  اینترنت وخدمات بانکی موجب کاهش مهاجرت روستائیان به شهرها وحتی مهاجرت معکوس می‌شود.وی با بیان اینکه با برخی از استانداری‌ها تفاهم کردیم که به کشاورزان و دامداران تسهیلات ارائه دهیم خاطرنشان ساخت :  ایجاد 6 هزار دفترخدمات بانکی در روستاها پیش بینی شده و امیدواریم با همت مجموعه پست بانک ایران 10 هزار صندوق تامین مالی خرد روستایی در سراسر کشور ایجاد کنیم.واعظی در پایان تصریح کرد :  ما به دنبال ان هستیم که پست و پست بانک ایران در مجامع بین المللی حضور فعالی داشته باشند تا بتوانیم از تجربیات کشورهای دیگر استفاده لازم را ببریم.