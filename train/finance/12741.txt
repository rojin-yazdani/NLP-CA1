سخنگوی هیئت رئیسه مجلس شورای اسلامی بعد از پایان جلسه غیرعلنی امروز مجلس که با حضور وزیر صنایع برگزار شد جزئیات این جلسه را تشریح کرد. به گزارش مهر ،  محسن کوهکن عضو هیئت رئیسه مجلس شورای اسلامی با اشاره به جلسه علنی امروز صبح نمایندگان مجلس شورای اسلامی با وزیر صنایع و معادن در جمع خبرنگاران گفت :  قرار است تا با اجرای قانون هدفمندی یارانه‌ها جلسات این چنینی با وزرا و نمایندگان دولت برگزار شود .وی افزود :  خوشبختانه با وجود گذشت چند روز از اغاز اجرای طرح هدفمند شدن یارانه‌ها ما شاهد همکاری کامل مردم برای اجرای این قانون بودیم .کوهکن ادامه داد :  در این جلسه اقای محرابیان با اشاره به زمینه سازی برای تحول اقتصادی در کشور بر اساس 7 بسته پیشنهادی حل مشکلات صنعت را در گرو اجرای دقیق طرح‌های تحول دیگری مانند تحول در نظام بانکی ،  تحول در بخش نظام مالیاتی و گمرک دانست .وی گفت :  البته برخی از نماینده‌ها نگرانی‌هایی در خصوص صنایع انرژی بر همانند کوره‌های اجرپزی داشتند که قرار شد در خصوص این صنایع نیز اقدامات لازم صورت گیرد .عضو هیئت رئیسه مجلس شورای اسلامی ادامه داد :  در کنار این قرار شده است تا تنخواهی در اختیار استانداری‌ها قرار بگیرد تا از طریق فرمانداریها در بین صنایعی که نیاز به انرژی بالایی دارند ،  توزیع شود تا تولید انها با وقفه یا اشکال روبرو نشود .کوهکن در پایان از همکاری مردم و تلاش رسانه‌ها برای انعکاس و اطلاع رسانی مطلوب طرح هدفمندی یارانه‌ها تشکر کرد.