قائم‌مقام وزیر راه و شهرسازی در مسکن مهر گفت :  پرونده مسکن مهر تا پایان سال 94 بسته می‌شود.به گزارش مهر ،  احمد اصغری مهرابادی با بیان این مطلب گفت :  در مجموع قرارداد 2 میلیون و 320 هزار واحد مسکن مهر در سطح کشور منعقد شده که کار ساخت یک میلیون و 600 هزار واحد به اتمام رسیده است.وی افزود :  از این تعداد یک میلیون و 126 هزار واحد افتتاح شده و 144 هزار واحد دیگر نیز اماده افتتاح است.قائم‌مقام وزیر راه و شهرسازی در مسکن مهر تصریح کرد :  طبق برنامه زمانبندی وزارت راه و شهرسازی قرار است تا پایان سال 94 کل پروژه مسکن مهر به اتمام برسد و پرونده مسکن مهر بسته شود.اصغری مهرابادی تاکید کرد :  اسکان و تحویل این واحدها منوط به این است که وزارت نیرو و وزارت نفت هم بتوانند خدمات زیربنایی مورد نیاز را تامین کنند.وی ادامه داد :  اگر وزارتخانه‌های ذی‌ربط هم بتوانند کارشان را انجام دهند و بانک مرکزی هم از ما حمایت کند ،  سال 94 پرونده مسکن مهر را می‌بندیم.