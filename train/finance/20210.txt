مدیرعامل شرکت توزیع نیروی برق تهران بزرگ از اجرای طرح نمادین ساعت تهران در روز دوشنبه 22 تیرماه و با هدف توسعه فرهنگ مدیریت مصرف برق در سطح ادارات پایتخت خبر داد.به گزارش ایرنا از پایگاه اطلاع رسانی وزارت نیرو  ( پاون )  ،  سیدمحمد هاشمی در این خصوص افزود :  این شرکت در نظر دارد با این طرح که با عنوان ساعت تهران  ( سه ساعت مدیریت مصرف برق )  مطرح شده با پیاده سازی راهکارهای ساده و اثربخش در ساختمان‌های اداری برای کاهش پیک بار اقدام نماید.وی افزود :  هدف این طرح ،  اثبات فرصت‌های متعدد مصرف بهینه برق در ساعات اوج بار و نشان دادن تاثیر اقدام‌های بسیار ساده در کاهش مصرف برق در بخش ادارات و تاثیر بسزای ان در تامین برق مطمئن با منابع محدود است.وی با اعلام اینکه این طرح از ساعت 12 تا 15 به مدت 3 ساعت اجرا می‌شود ؛  اظهار داشت :  همکاری حدود 2300 ساختمان اداری با قدرت مصرفی 1000 مگاوات در کاهش 20 درصدی مصرف در پیک بار از دیگر اهداف این طرح است.وی تصریح کرد :  رمز موفقیت این طرح حمایت همه جانبه مسئولین است که امید است با اجرای این طرح نمادین ،  پتانسیل‌های موجود برای استفاده بهینه از نعمت برق هرچه بیشتر مورد توجه شهروندان قرار گیرد.براساس این گزارش ،  با اجرای این طرح کاهش مصرف قریب به 7 هزار میلیارد ریال ارزش اقتصادی حاصل خواهد شد.بیش از یکصد سازمان ،  وزارتخانه و ادارات شهر تهران در اجرای این طرح همکاری خواهند داشت.