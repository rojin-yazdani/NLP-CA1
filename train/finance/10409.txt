نایب رییس کمیسیون اقتصادی مجلس در تشریح دلایل رشد تورم در سال‌های گذشته گفت :  ریشه رشد تورم در سیاست‌های غلط اقتصادی است که منجر به پیامدهایی می‌شود که رشد تورم را افسار گسیخته می‌کند.محمدرضا پورابراهیمی در گفت‌وگو با خانه ملت افزود :  رشد تورم در سال‌های اخیر سرعت گرفته که بخشی از ان به دلیل اجرای قانون هدفمندی یارانه‌ها طبیعی بوده است و اما بخش عمده ان ریشه در مسائل دیگری دارد.نماینده مردم کرمان و راور در مجلس شورای اسلامی اجرای سلیقه‌ای قانون هدفمندی را یکی دیگر از دلایل رشد تورم توصیف و تصریح کرد : در قانون هدفمندی یارانه‌ها تاکید شده بود که این قانون باید 5 ساله اجرا شود اما دولت صلاح را در این دید که بیش از میزان مجاز در افزایش قیمت سال اول ،  قیمت حامل‌های انرژی را افزایش دهد.پورابراهیمی توزیع یارانه نقدی را به تمامی اقشار جامعه عامل مهمی در رشد نقدینگی دانست و افزود :  حمایت‌های غیره نقدی به دلیل این که میزان نقدینگی را افزایش نمی‌دهد برتری بسیاری نسبت به توزیع یارانه نقدی دارد.وی ادامه داد :  توزیع یارانه نقدی به تمامی اقشار جامعه خود عامل مهمی در رشد تورم در سال‌های اخیر بوده است.نایب رییس کمیسیون اقتصادی مجلس با تاکید بر این موضوع تصریح کرد : از طرف دیگر وام‌های خرد و کلانی در زمینه‌هایی چون بنگاه‌های زود بازده پرداخت و ازاین راه نقدینگی قابل توجهی به جامعه تزریق شد که خود نقش مهم در ایجاد تورم داشت.