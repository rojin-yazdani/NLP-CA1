جزئیاتی که رییس اداره طرح و برنامه بانک مسکن از پرداخت وام 30میلیون تومانی اعلام کرده تا حد زیادی قابل تامل است .به‌عنوان مثال حداکثر زمان انتظار برای دریافت وام 30میلیونی 42ماه اعلام شده است. این مقام مسوول در حالی این پروسه زمانی را برای دریافت وام ساخت مسکن اعلام کرده که به نظر می‌رسد این شرایط زمانی فاقد هرگونه مشوق لازم برای متقاضیانی‌است که عمده انان از سازندگان مسکن هستند. چرا که اساسا ساخت مسکن در حدود 2 سال زمان‌بر است و بدین ترتیب بدیهی است برای هیچ سازنده‌ای به صرفه نیست که نقدینگی خود را در حدود 3 سال و نیم نزد بانک نگه دارد و سپس اقدام به ساخت‌وساز کند. از سوی دیگر با توجه به نیاز کشور مبنی بر تولید سالانه 5 / 1 میلیون واحد مسکونی به نظر می‌رسد که اگر دولت اقدام به ارائه تسهیلات و مشوق‌های مالی می‌کند این تسهیلات باید به معنای واقعی کلمه باشد. این در حالی است که شرایطی که درحال‌حاضر بانک مسکن برای پرداخت وام ساخت 30میلیونی تعریف کرده است به هیچ وجه نمی‌تواند سرمایه‌گذاران را به سپردن ودیعه نزد بانک‌ها به‌منظور اخذ وام وادارد و در نتیجه با وجود اضطراری که در تولید مسکن وجود دارد این مهم به تعویق می‌افتد. ناگفته نماند اخیرا معاون وزیر مسکن و شهرسازی اعلام کرد سال گذشته از مجموع تسهیلات در بخش مسکن فقط 10درصد به بانک‌ها اختصاص داشته و بیش از 90درصد این اعتبارات شخصی بوده است .بدین ترتیب به نظر می‌رسد با توجه به اوضاع کنونی بازار مسکن و با توجه به اینکه 95درصد ساخت‌وسازها توسط بخش خصوصی انجام می‌شود ،  ضروری است. دولت با کاهش مدت انتظار برای دریافت وام زمینه‌ای را فراهم سازد تا سازندگان مسکن و متقاضیان مسکن برای دریافت وام از بانک تشویق شوند که در صورت این اتفاق قطعا با تولید مسکن و ایجاد اعتدال بین عرضه و تقاضا تا حدی می‌توانیم چشم‌انداز مثبتی از ساماندهی بازار مسکن در پیش رو داشته باشیم .واقعیتی که اکنون در نحوه برخورد سازندگان انبوه با تسهیلات ساخت وجود دارد عدم استقبال از این تسهیلات به دلیل عدم کارایی انهاست .درحال‌حاضر اغلب واحدهای مسکونی نوساز فاقد وام بانکی است و این نشان می‌دهد به دلیل انکه وام ساخت صرفه اقتصادی برای سازنده ندارد از ان استفاده نمی‌شود. لیلا درخشان  -  روزنامه دنیای اقتصاد