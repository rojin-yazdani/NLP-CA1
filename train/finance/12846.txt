اگرچه مدت‌ها است بسیاری از فعالان اقتصادی و کارشناسان عنوان می‌کنند که دولت باید متناسب با کاهش نرخ تورم ،  نرخ سود بانکی را هم کاهش دهد ،  اما رئیس کل بانک مرکزی می‌گوید که قرار نیست به صورت دستوری این نرخ کاهش یابد و واقعیت‌های تورم باید اثر خود را در نرخ سود نشان دهد.به گزارش تابناک اقتصادی  ،  شاید مدت‌ها است که بازار ایران و فعالان اقتصادی منتظر برگزاری جلسه شورای پول و اعتبار برای بازنگری در نرخ سود بانکی متناسب با کاهش نرخ تورم هستند.در این میان هر بار که از مسئولان بانک مرکزی و وزارت امور اقتصادی و دارایی در این رابطه صحبت می‌شد ،  انها این موضوع را می‌پذیرفتند ،  اما به نوعی بازار را در بلاتکلیفی تصمیم گیری در این رابطه قرار می‌دانند.حال هم ولی‌اله سیف ،  رئیس کل بانک مرکزی اعلام کرده است که قرار نیست دولت یا شورای پول و اعتبار جلسه‌ای در این رابطه داشته باشد و در نرخ سود بازنگری کند در حالی که حدود 2 تا 3 ماه است که حداقل به صورت جدی ،  موضوع کاهش نرخ سود بانکی همزمان با کاهش تورم ،  به عنوان یک مطالبه عمومی مطرح است.رئیس کل بانک مرکزی اعلام کرده است که نیازی به مصوبه شورای پول و اعتبار برای کاهش نرخ سود بانکی نیست ،  چراکه به اعتقاد او ،  واقعیت‌های تورمی باید اثر خود را در نرخ سود بانکی بگذارد.حال سئوال اینجا است که اگر دولت معتقد است تورم خود می‌تواند نرخ سود بانکی را کاهش دهد ،  پس چرا تاکنون این انتظار را در جامعه ایجاد کرده بودند که باید با مصوبه شورای پول و اعتبار ،  نرخ سود بانکی به بانک‌ها ابلاغ شود.این گفته سیف ،  در حالی مطرح می‌شود که به نظر می‌رسد بانک‌ها نیز علاقه‌ای به کاهش سود بانکی ندارند و از این پس نیز همچون گذشته به روند کاهش تورم ،  بی توجه خواهند بود ،  چراکه اگر قرار بود واقعیت‌های تورمی ،  کار خود را در رابطه با کاهش نرخ سود بانکی به خوبی انجام دهد ،  به طور قطع تاکنون این کارکرد را به خوبی ایفا می‌کرد.در حالی که بررسی شعبه به شعبه بانک‌های دولتی و خصوصی نشانگر این است که هر شعبه ،  سود بانکی دلخواه خود را اعمال می‌کند و معمولا رقابت میان شعب ،  با کاهش نرخ سود بانکی همراه نیست.البته اعتقاد سیف بر این است که شورای پول و اعتبار نمی‌خواهد به صورت دستوری ،  نرخ سود بانکی را کاهش دهد ،  اما تجربه نشان داده وقتی که دستورات محکمی پیش روی بانک‌ها قرار می‌گیرد انها باز هم از اجرای ان سرباز می‌زنند ،  چه رسد به زمانی که خود باید این نرخ را به صورت غیردستوری کاهش دهند و به عبارت دیگر ،  واقعیت‌های تورمی ،  کاهش نرخ سود را رقم زند.از سوی دیگر ،  مردم و فعالان اقتصادی نیز که تنها راه تامین مالی خود را سیستم بانکی می‌دانند ،  راهی به جز گردن نهادن به رفتارهای بانکی در نرخ سود ندارند و وقتی مجبور به تامین مالی از طریق بانک‌ها شوند ،  به طور قطع ،  به هر نرخی که انها بگویند سر تعظیم فرود می‌اورند و تنها می‌خواهند که به منابع مالی دسترسی یابند.بنابراین به نظر می‌رسد که دولت باید تمهید بهتری در کاهش نرخ سود بانکی اعمال کند.