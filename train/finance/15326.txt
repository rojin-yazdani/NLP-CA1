دفتر بودجه کنگره امریکا اعلام کرد ،  کسری بودجه این کشور طی ماه ژوئن بیش از 60 میلیارد دلار شد که با این حساب کسری بودجه امریکا در 9 ماه نخست سال 2012 به بیش از 905 میلیارد دلار رسیده است. به گزارش خبرگزاری فارس به نقل از رویترز  ،  دفتر بودجه کنگره امریکا افزود  ،  میزان کسری بودجه این کشور طی ماه ژوئن بیش از 17 میلیارد دلار بیشتر از مدت مشابه سال قبل بوده است .بر اساس این گزارش  ،  میزان کسری بودجه امریکا در 9 ماه نخست سال مالی 2012 میلادی نیز به بیش از 905 میلیارد دلار رسیده است که این رقم نسبت به مدت مشابه سال قبل 66 میلیارد دلار کاهش داشته است .بر این اساس  ،  میزان درامدهای دولت امریکا طی ماه ژوئن نسبت به مدت مشابه سال قبل 11 میلیارد دلار افزایش داشته است . افزایش مالیات بر شرکتهای بزرگ امریکایی نقش مهمی در افزایش درامد‌های دولت واشنگتن داشته است .این گزارش افزود کسری بودجه امریکا در 9 ماه نخست سال مالی 2011 میلادی به بیش از 971 میلیارد دلار رسیده بود . میزان درامدهای دولت امریکا در 9 ماه نخست امسال نیز با رشد 5 درصدی نسبت به سال قبل روبرو شده است .دفتر بودجه کنگره امریکا در گزارش ماه مارس خود پیش بینی کرده بود کسری بودجه امریکا امسال به بیش از 1.17 تریلیون دلار خواهد رسید . این رقم در سال مالی 2013 میلادی به بیش از 1.3 تریلیون دلار رسیده است .این برای چهارمین سال متوالی است که کسری بودجه امریکا به مرز هزار میلیارد دلار رسیده است . مساله کسری بودجه و بیکاری مهمترین دغدغه و نگرانی رای دهندگان امریکایی در انتخابات ریاست جمهوری ماه نوامبر خواهد بود .جمهوری خواهان و دموکراتهای امریکا هنوز بر سر کاهش کسری بودجه و افزایش درامدهای دولتی اختلاف نظر دارند . در حالی که دموکراتها خواستار افزایش درامدهای بودجه از طریق افزایش مالیات بر ثروتمندان هستند  ،  جمهوری خواهان کاهش هزینه‌های دولتی را مهمترین راهکار برای کاهش کسری بودجه ارزیابی می‌کنند . دفتر بودجه کنگره امریکا همچنین پیش بینی کرد کسری بودجه این کشور سال اینده نیز به بیش از 977 میلیارد دلار خواهد رسید .