سازمان حمایت مصرف کنندگان و تولیدکنندگان قیمت گوشت مرغ را برای مصرف کنندگان در هر کیلوگرم حداکثر تا 28500 ریال تصویب کرد .به گزارش شبکه خبر ،  در جهت همکاری با وزارت جهاد کشاورزی به منظور ایجاد تعادل در عرضه و تقاضای گوشت مرغ و جلوگیری از بروز هرگونه نابسامانی در بازار این کالای پر مصرف خصوصا در ایام ماه مبارک رمضان و در پی تصویب کار گروه کنترل بازار که با در نظر گرفتن عوامل مختلف تاثیرگذار در تولید گوشت مرغ ،  قیمت این ماده پروتئینی را برای مصرف کنندگان در هر کیلوگرم حداکثر تا 28500 ریال به صورت عرف بازار تصویب کرد .بازرسان سازمان‌های بازرگانی بر این قیمت نظارت خواهند کرد. تمامی واحدهای عرضه کننده گوشت مرغ موظفند با رعایت قیمت مصوب و حقوق مصرف کنندگان به عرضه بر اساس نرخ‌های اعلامی اقدام کنند. با توجه به تدابیر اندیشیده شده در جهت رفاه حال هموطنان و به منظور تامین بخشی از نیازهای عمومی درباره گوشت مرغ ،  با هماهنگی‌های صورت گرفته بین سازمان‌های جهاد کشاورزی و اتحادیه سراسری مرغداران گوشتی کشور ،  گوشت مرغ منجمد و تازه در فروشگاه‌های عرضه مستقیم کالا که با محوریت سازمان‌های بازرگانی فعال هستند ،  به ترتیب با نرخ 23000 ریال و 25500 ریال جهت مصرف کنندگان عرضه خواهد شد . این گزارش حاکی است در هماهنگی‌های به عمل امده ،  بازرسان سازمان‌های بازرگانی سراسر کشور و شعب سیار تعزیرات حکومتی در صورت مشاهده هرگونه تخلف به برخورد قانونی اقدام خواهند کرد. تلفن 124 اماده دریافت گزارش‌ها و شکایت‌های مردمی به صورت 24 ساعته است.