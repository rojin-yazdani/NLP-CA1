وطن :  هنوز یک هفته از تصویب کلیت لایحه هدفمندکردن نمی‌گذرد که نان در تهران گران شده و افزایش قیمت در شهرستان‌ها نیز به استانداران ابلاغ شده است .اما ایا مبلغی به عنوان یارانه نقدی به پنج دهک پایین جامعه پرداخت شده که بلافاصله حذف سه مرحله‌ای یارانه نان به مرحله اجرا گذاشته شده است ? مگر نه این است که باید به هرخانواده 5 نفره از این پنج دهک جامعه چیزی حدود یکصد هزار تومان تعلق بگیرد تا از اسیب پذیری انها در مقابل مشقات ناشی از این به اصطلاح جراحی بزرگ کاسته شود. ایا چنین پرداختی صورت گرفته است که دستور گران کردن به نانوایی‌ها صادر می‌شود ? از طرفی چرا باید حذف یارانه‌ها از نان که اتفاقا قوت اصلی پنج دهک پایین جامعه است صورت گیرد ? بر اساس نظر کارشناسان امر نحوه اجرای حذف یارانه از اهمیت بالایی برخوردار است. یکی از حساسیت‌های مربوط به ان می‌تواند نقطه شروع ان باشد .بهتر ان است که در بدو امر یارانه کالاهایی برداشته شود که اقشار اسیب پذیر استفاده کمتری از انها دارند. به عنوان مثال میزان بهره مندی دهک دهم از یارانه حامل‌های انرژی در سال 86 بیش از 30 درصد بود. این در حالی است که دهک اول تنها 3 / 1 درصد از یارانه حامل‌های انرژی را به خود اختصاص داده است .هرچند خذف یارانه‌های انرژی نیز به سرعت بر افزایش قیمت کالاهایی چون نان به عنوان قوت اصلی پنج دهک پایین جامه تاثیر خواهد گذاشت اما نباید از نظر دور داشت که این موضوع از جهات مختلف با دستور گران کردن نان متفاوت است .نان سر سفره‌های مردم قرار می‌گیرد و مردم افزایش قیمت مستقیم ان را کاملا با وجود خود لمس می‌کنند و این می‌تواند تاثیرات نامطلوب اجتماعی را در پی داشته باشد .در کل اجرای هدفمند کردن یارانه‌ها به خودی خود می‌تواند نتایج مطلوب اقتصادی و اجتماعی را برای اقشار مختلف به وجود اورد ولی شتابزدگی در اجرای برنامه‌ها تنها به افزایش پیامدهای نامطلوب کمک می‌کند.