رئیس دیوان عدالت اداری با اشاره به اختلاس 3 هزار میلیارد تومانی گفت :  اختلاس 3 هزار میلیاردی توسط یک جریان اتفاق افتاده ،  نه یک نفر و برخی‌ها جلوی پای عدالت سنگ‌اندازی می‌کنند.به گزارش فارس ،  حجت‌الاسلام محمد جعفر منتظری با اشاره اینکه در راس قوه قضائیه فردی قرار دارد که تمام وجودش اجرای عدالت و تحقق احکام اسلامی در کشور است ،  اظهار کرد :  دستگاه قضا با کسانی که امنیت کشور را مخدوش کنند برخورد جدی می‌کند.وی با بیان اینکه بعضی از مسئولان و دست‌اندرکاران زمینه‌ساز پرونده 3 هزار میلیارد تومانی هستند ،  افزود :  امکان ندارد یک نفر به تنهایی پرونده به این حجم را به وجود اورده باشد ،  بلکه یک جریان پشت این قضیه است.رئیس دیوان عدالت اداری با اشاره به اینکه باید جلوی مفسدان اقتصادی و اجتماعی گرفته شود ،  خاطر نشان کرد :  قوه قضائیه در چارچوب قانون و براساس وظیفه در برابر مفسدان اقتصادی ایستاده و همه هزینه‌های مبارزه با اخلالگران را برای احقاق حقوق ملت ایران می‌پردازد.