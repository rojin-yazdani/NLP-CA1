رییس کمیسیون سرمایه‌گذاری و تامین مالی اتاق بازرگانی تهران ضمن گلایه از اینکه بخش قابل توجهی از قانون بهبود فضای کسب و کار از روی کاغذ خارج نشده است ،  گفت :  برای خروج از رکود ،  دولت باید هزینه‌هایی را متحمل شود اما دولت یازدهم وارث جیب خالی دولت قبل شده است.محمد مهدی رییس‌زاده در گفت‌وگو با ایسنا اظهار کرد :  از زمانی که دولت یازدهم مستقر شده با مشکلات مختلفی که از دو دولت قبلی برایش به ارث مانده ،  روبرو است و به دلیل سایر مشغله‌هایش مجبور شده از برخی چارچوب‌هایی که از زمان انتخابات تعیین کرده بود فاصله بگیرد و بیش از انکه وارد متن شود ،  مجبور شده حاشیه‌ها را برطرف کند.وی با بیان اینکه باید اعتقاد واقعی و قلبی نسبت به این قانون وجود داشته باشد ،  ادامه داد :  به نظر می‌رسد که جامعیت لازم در تمام ارکان و بدنه دولت به شکل یکسان برای اجرای این قانون جاری نیست ؛  به عنوان نمونه شورای گفت و گو در این زمینه طراحی شد که در ابتدا جلساتی با حضور برخی مسئولان و وزرا برگزار شد اما به مرور این جلسات به تاخیر افتاد و کمرنگ شد.رییس کمیسیون سرمایه گذاری اتاق بازرگانی تهران عنوان کرد :  برخی مسائل باید در سیستم بدنه گسترش یابد ؛  به عنوان نمونه اگر بانک مرکزی بخواهد کاری را انجام دهد بدنه بانک مرکزی هم باید به ان تصمیم اعتقاد داشته باشد.وی تصریح کرد :  در قانون پیش‌بینی شده که برای کلیه تصمیم گیری‌های اقتصادی باید نظر بخش خصوصی و اتاق بازرگانی گرفته شود اما تا کنون به غیر از موارد اندک چنین اتفاقی رخ نداده است و همچنان بدون انکه نظر اتاق بازرگانی خواسته شود دستورالعمل و بخش نامه تهیه می‌شود.رییس زاده تصریح کرد که توجه به دیدگاه‌های بخش خصوصی از عواملی مهمی است که می‌تواند قانون بهبود فضای کسب و کار را در مسیر درست قرار دهد.رییس کمیسیون سرمایه‌گذاری و تامین مالی اتاق بازرگانی تهران درباره چشم‌انداز تعامل دولت و بخش خصوص برای اجرای این قانون عنوان کرد :  در شرایط فعلی که با کاهش قیمت نفت روبرو هستیم و دولت مجبور است سیاست‌های بودجه را بر اساس این کاهش تنظیم کند ،  توجه به بخش خصوصی و صادرات ضروری است اما وقتی درامدهای نفتی سرشار است توجهی به فعالیت‌های غیر نفتی نمی‌شود.وی ادامه داد :  طبق اخرین ارزیابی‌ها و گزارش‌های مرکز پژوهش‌های مجلس بخش ناچیزی از قانون بهبود فضای کسب و کار اجرایی شده و بخش قابل توجهی از ان از روی کاغذ خارج نشده است ؛  بنابراین ضرورت دارد در این عرصه که جزو شعارهای دولت یازدهم بوده توجه و نگاه جدی صورت بگیرد.رییس کمیسیون سرمایه گذاری و تامین مالی اتاق بازرگانی تهران با بیان راهکارهایی برای اجرای این قانون گفت :  بها دادن و تقویت بخش خصوصی ،  واگذاری تصدی گری دولت به بخش خصوصی و جلوگیری از تاسیس بنگاه‌ها و نهادهایی که اصطلاحا در اتاق بازرگانی به ان‌ها خصولتی گفته می‌شود از جمله راهکارها برای اجرای این قانون است.رییس زاده با اشاره به لایحه رفع موانع تولید ادامه داد :  به تازگی لایحه رفع موانع تولید در مجلس تصویب شده و در حال حاضر در شورای نگهبان در حال بررسی است.وی اظهار امیدواری کرد که این لایحه زودتر به تایید شورای نگهبان برسد و به قانون تبدیل شود ،  چرا که می‌تواند بخشی از مشکلات فضای کسب و کار را حل کند.رییس زاده در بخش دیگری از صحبت‌هایش با اشاره به راهکارهایی برای خروج از رکود گفت :  برای خروج از رکود باید به تجربه سایر کشورهای پیشرفته و همچنین کشورهایی که اقتصاد ان‌ها قابل مقایسه با اقتصاد ایران است توجه کنیم. برای خروج از رکود دولت باید هزینه‌هایی را متحمل شود ،  اشکالی که باعث ایجاد شرایط فعلی شده این است که دولت یازدهم وارث جیب خالی دولت قبل شده و متاسفانه به دلیل اینکه از درامدهای سرشار هشت سال گذشته استفاده بهینه نشده ،  درحال حاضر خزانه خالی است.وی گفت :  در حال حاضر با رکود روبرو هستیم و بنگاه‌ها به ویژه صنایع کوچک و متوسط تعطیل شده‌اند و این به معنای کاهش اشتغال است که همچنان این روند ادامه دارد. اگر دولت بخواهد از رکود خارج شود باید اشتغال را برگرداند ،  ظرفیت صنایع کوچک و متوسط بالا ببرد و کالاهای تولیدی برای صادرات ،  رقابتی شوند.