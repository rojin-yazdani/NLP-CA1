به رغم هشدار بانک مرکزی ،  خودپردازهای بانک‌ها همچنان مردم را سر کار می‌گذارند.به گزارش خبرنگار تابناک از سطح کشور ،  بسیاری از خودپردازهای بانک‌ها به رغم هشدار بانک مرکزی مبنی بر برخورد و جریمه سنگین برای مسئولان دستگاه‌های خودپرداز از کار افتاده ،  این دستگاه‌ها به پیشواز تعطیلات نوروز رفته و از ارایه خدمات به مشتریان معذور شده‌اند.بنا بر این گزارش ،  همه ساله در روزهای پایانی سال ،  مردم با کمبود پول نقد ،  شلوغی بانک‌ها و عدم ارایه سرویس توسط خودپردازهای بانک‌ها روبه‌رو می‌شوند و این در حالی است که مسئولان بانکی کشور نیز همه ساله از ارایه یک برنامه‌ریزی دقیق برای رفع مشکلات مردم در این همه سال ناکام بوده‌اند.اطلاعات خبرنگار تابناک حاکی است ،  ارتباط نداشتن بانک‌های عضو شتاب با یکدیگر که البته حتما سهوی است نبود پول در عابربانک‌ها و صف‌های عریض و طویل جلوی خودپردازها ،  مردم و مشتریان بانک‌ها را از این سیستم بانکی پیشرفته ناراضی کرده است.علاوه بر خودپردازها نیز به رغم وعده مسئولان بانک مرکزی ،  مبنی بر ذخیره اسکناس سه سال برای عرضه در استانه نوروز امسال ،  بانک‌ها همچنان از پرداخت پول و ایران‌چک به مردم خودداری کرده و حتی در مراجعه به برخی از رؤسای بانکها در ساعات کار و اعتراض به عدم پرداخت پول ،  انها اعلام می‌کنند که پول کافی نداریم و مردمی را که رهسپار سفر خواهند بود ،  با چک‌های تضمینی و یا چک‌های رمزدار بین بانکی بدرقه می‌کنند که این امر با نارضایتی مشتریان بانک‌ها روبه‌رو شده است.البته ناگفته نماند ،  عدم توان خرید با پایانه‌های فروش ،  از کار افتادن حساب‌های اینترنتی بانک‌ها و تلفن‌بانک‌ها نیز از جمله دیگر معضلات مردم است.گفتنی است ،  این وضعیت اشفته سیستم بانکی به ویژه خودپردازهای شرمنده در برابر مشتریان ،  مردم را از ادامه این وضعیت در تعطیلات نوروز نگران کرده است ؛  بنابراین مسئولان بانکی کشور باید از وعده وعید و اظهارات خوش‌بینانه فراتر رفته و با یک برنامه‌ریزی و نظارت دقیق ،  دست‌کم این موضوع را از مشکلات روزمره مردم حذف کنند.