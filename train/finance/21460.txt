سازمان خواربار و کشاورزی ملل متحد  ( فائو )  از تلاش‌های جمهوری اسلامی ایران به عنوان یکی از کشورهای مهم تاثیر گذار در ارتقای سطح امنیت غذایی در منطقه قدردانی کرد.به گزارش واحد مرکزی خبر از رم ،  خوزه گراسیانو داسیلوا ،  مدیر کل فائو در دیدار با صادق خلیلیان وزیر جهاد کشاورزی جمهوری اسلامی ایران که برای شرکت در سی و هشتمین نشست دو سالانه فائو به رم سفر کرده است ،  همکاری‌های نزدیک کشورمان با این سازمان را ستود.مدیر کل فائو در گفتگوی اختصاصی با خبرنگار صدا و سیما در رم گفت :  از همکاری جمهوری اسلامی ایران با فائو برای ارتقای سطح امنیت غذایی در کشورهای در حال توسعه بسیار خوشحالیم. جمهوری اسلامی ایران با برخورداری از فناوری پیشرفته ابیاری کشاورزی و کارشناسان زبده در این بخش ،  تجارب زیادی دارد که در حل مسائل امنیت غذایی در منطقه ،  نقش کلیدی ایفا می‌کند. وزیر جهاد کشاورزی کشورمان نیز در این دیدار از گسترش همکاری‌های دو جانبه استقبال کرد و امادگی ایران را برای انتقال تجربیات موفق خود در زمینه توسعه کشاورزی و روستایی به سایر کشورهای منطقه اعلام کرد.