نشریه اکونومیست در تحلیلی نوشت فرانسه بمب ساعتی خطرناکی در قلب اروپا به شمار می‌رود و بحران مالی و اقتصادی فرانسه می‌تواند کل منطقه یورو را با چالشهای جدی روبرو کند .به گزارش خبرگزاری فارس به نقل از فرانس پرس  ،  نشریه اکونومیست در ادامه این تحلیل افزود بحران مالی و بدهی فرانسه می‌تواند منطقه یورو را از اوایل سال 2013 میلادی با مشکلات و چالشهای تازه‌ای روبرو کند . بر اساس این گزارش فرانسه طی ماه‌های اینده به بزرگترین تهدید و خطر برای منطقه یورو تبدیل خواهد شد. نشریه اکونومیست در ادامه افزود :  فرانسیس اولاند رئیس جمهور و ژان مارک ایراولت نخست وزیر فرانسه اجرای اصلاحات ساختاری اقتصادی در این کشور را به تاخیر انداخته‌اند و این مساله به شدت اقتصاد منطقه یورو را تهدید می‌کند.بر این اساس دولت سوسیالیست فرانسه به خوبی شرایط بحرانی و حساس اروپا را درک می‌کند و باید با اجرای اصلاحات ساختاری اقتصادی قدرت رقابت این کشور در بازارهای جهانی را ارتقا دهد.به اعتقاد کارشناسان اقتصادی اصلاحات انجام شده در اقتصاد فرانسه در ماه‌های گذشته ناکافی و با تاخیر‌های زیادی انجام شده است .اقتصاد فرانسه با مشکلات و چالشهای زیادی از جمله کاهش رشد اقتصادی  ،  بالا بودن نرخ بیکاری  ،  کسری تجاری سنگین و بخش عمومی بزرگ که 57 درصد تولید ناخالص داخلی این کشور را تشکیل می‌دهد روبرو است . فرانسه بزرگترین بخش عمومی در اقتصاد منطقه یورو را در اختیار دارد .صندوق بین‌المللی پول نیز در تازه‌ترین گزارش خود خواستار اجرای اصلاحات ساختاری در اقتصاد فرانسه با هدف افزایش قدرت رقابت در این کشور شد. صندوق بین المللی پول اعلام کرد فرانسه باید برای ارتقای قدرت رقابت اقتصادی و تجاری خود در بازارهای جهانی  ،  اصلاحات ساختاری زیادی را اجرا کند.بر اساس این گزارش فرانسه باید برای افزایش قدرت رقابت اقتصادی خود میزان هزینه‌های نیروی کار خود را به شدت کاهش دهد .فرانسیس اولاند رئیس جمهور فرانسه که با چالشها و مشکلات اقتصادی زیادی روبرو است با کاهش میزان محبوبیت خود روبرو شده است.دولت فرانسه قصد دارد کسری بودجه خود را از 4.5 درصد در سال 2012 میلادی به کمتر از 3 درصد تولید ناخالص داخلی در سال 2013 میلادی کاهش دهد. بر اساس گزارش صندوق بین المللی پول اگر فرانسه اصلاحات اقتصادی ساختاری را برای افزایش قدرت رقابت خود انجام ندهد شرایط اقتصادی و تجاری این کشور در سالهای اینده بدتر خواهد شد.بر اساس پیش بینی صندوق بین المللی پول رشد اقتصادی فرانسه امسال به کمتر از 0.1 درصد و سال اینده نیز به کمتر از 0.4 درصد خواهد رسید . دولت فرانسه پیش بینی کرده است رشد اقتصادی این کشور امسال به 0.3 درصد و سال اینده نیز به 0.8 درصد خواهد رسید .