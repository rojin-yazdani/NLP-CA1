رییس کمیته پتروشیمی مجلس گفت :  بر پایه مذاکرات کمیسیون صنایع ،  اقای خجسته مهر ،  معاون برنامه‌ریزی وزیر نفت اعلام کرد که هیچ گونه افزایشی در بهای مواد اولیه در یک سال گذشته نداشته‌اند ،  ولی از طرفی محصولات پتروشیمی گاه تا چهار برابر در شش ماه گذشته افزایش قیمت داشته است. به گزارش تابناک  ،  مؤید حسینی‌صدر گفت :  هم‌اکنون چیزی به نام برنامه‌ریزی منسجم برای کنترل بازار محصولات پتروشیمی نیست و کسی که از بورس مواد پتروشیمی را می‌خرد ،  تنها روی کاغذ می‌خرد و مشخص نیست ،  مصرف کننده واقعی است و یا حتی محصول خریداری شده ،  وجود خارجی دارد یا نه ! رئیس کمیته پتروشیمی و صنایع نفت و گاز مجلس تصریح کرد :  نبود برنامه و نظارت بر بازار محصولات پتروشیمی ،  باعث شده که دلالان به نام مصرف کننده و یا تولیدکننده وارد این بازار شده و خرید و فروش را در دست خود بگیرند. ارقام بسیار بالایی در شش ماه گذشته سواستفاده شده ،  به همین دلیل کمیسیون تصمیم گرفته است با دعوت از نمایندگان سازمان‌ها و وزرارتخانه‌های مسئول و نیز نظارتی ،  جلسه‌ای تشکیل داده و موضوع را به دقت بررسی کند. نماینده مردم ارومیه در مجلس شورای اسلامی افزود :  این نابسامانی‌ها در حالی است که ظرفیت تولید مواد پتروشیمی بیشتر از مصرف داخلی است. این که یک روز پلاستیک و روز دیگر گونی و نخ در بازار پیدا نمی‌شود و تولیدکنندگان بلاتکلیف می‌مانند ،  مشکوک است. روند فروش محصولات پتروشیمی نیز درست نیست و هیچ کنترلی وجود ندارد. مشخص نیست محصولی که از مواد اولیه با ارز دولتی تولید شده ،  به کارخانجات داخلی تحویل داده می‌شود یا اینکه به بازار ازاد می‌رود !  حسینی صدر گفت :  همه محصول کارخانجات پتروشیمی در بورس عرضه نشده و انچه عرضه شده ،  مشخص نیست در اختیار مصرف کننده واقعی قرار گرفته یا اینکه در اختیار عوامل پتروشیمی‌ها و دلالان است !  فضای بسیار نامساعدی در پتروشیمی‌ها حاکم است و امکان سواستفاده ،  ان هم در ارقام بسیار بالا هست و می‌تواند به اقتصاد کشور اسیب برساند. از طرفی ،  گزارش‌های تایید نشده‌ای هست که شماری از نزدیکان مقامات هم در خرید و فروش محصولات پتروشیمی دخیل بوده‌اند که باید رسیدگی شود. وی تاکید کرد :  اوضاع صنعت پتروشیمی نابسامان است و با این که پیگیری خود را انجام می‌دهیم ،  از دیگر نهادها و مسئولین می‌خواهیم زودتر به این موضوع رسیدگی کنند و جلوی سواستفاده‌ها را بگیرند. سومدیریت روشن و اشکار است. قیمت مواد پتروشیمی به شدت افزایش یافته و مطلقا به دلیل تحریم نیست ،  چون تولید بیش از نیاز درونی است و این مشکلات به دلیل سودجویی و افزایش قیمت ارز و زدوبندهایی که بین فعالان حوزه پتروشیمی پدید امده ،  است.کمیسیون صنایع نگران این وضعیت در کشور است. تولیدکنندگان با مشکل روبه‌رو شده‌اند و نابسامانی در این صنعت بیداد می‌کند و با ادامه وضع موجود ،  کارخانجات در معرض تعطیلی قرار گرفته و کارگران و کارمندان بسیاری بیکار خواهند شد ؛  بنابراین ،  رسیدگی به این موضوع بسیار فوری و ضروری است.