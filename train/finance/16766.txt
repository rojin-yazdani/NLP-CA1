عضو هیئت رئیسه مجلس با بیان این که کمیسیون تلفیق بودجه 90 کل کشور در لایحه بودجه پیشنهادی دولت ،  تا حدودی تغییر ایجاد کرد ،  گفت :  اما همچنان وابستگی بودجه امسال به نفت کاهش نیافته است .      به گزارش خانه ملت ،  محمد حسین فرهنگی  تصریح کرد :  با وجود این که یکی از احکام قانون برنامه پنجم توسعه کشور بر کاهش وابستگی لایحه بودجه به درامد حاصل از فروش نفت تاکید داشت ،  اما سند مالی کل کشور سال 90 همچنان وابستگی 50 درصدی به نفت دارد.  نماینده مردم تبریز ،  اسکو ،  اذرشهر در مجلس شورای اسلامی با تاکید دوباره بر این که برخی بندهای بودجه با قانون برنامه پنجم توسعه مطابقت ندارد ،  ادامه داد :  در کمیسیون تلفیق برخی از بندهای بودجه 90 تغییر کرد ،  اما در کلیات لایحه تغییری رخ نداد . عضو هیئت رئیسه مجلس گفت :  گزارش نهایی کمیسیون تلفیق از بودجه سال 90 تکثیر و امروز  ( دوشنبه پنجم اردیبهشت )  در بین نمایندگان توزیع شد تا فردا  ( سه شنبه 6 اردیبهشت )  در صحن علنی بررسی شود . بودجه امسال  -  سالی که از سوی مقام معظم رهبری سال جهاد اقتصادی نامگذاری شده  -  با 75 روز تاخیر در شرایطی به مجلس ارسال شد که نمایندگان زمان قانونی بررسی این لایحه را در اختیار نداشتند تا جایی که قوه مقننه مجبور شد مجوز دو ماهه‌ای را برای تامین مخارج ماه‌های نخست سال جهاد اقتصادی ،  به دولت بدهد تا در این ماه‌ها ،  اداره کشور با مشکل روبه‌رو نشود . نمایندگان ،  کمیسیون تلفیق و مجلس بلافاصله پس از تعطیلات نوروزی کار بررسی بودجه 90 را از سر گرفتند تا سرانجام گزارش نهایی و دقیق کمیسیون تلفیق از سند مالی کل کشور ،  فردا در صحن علنی بررسی شود.