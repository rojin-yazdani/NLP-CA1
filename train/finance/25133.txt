قانون بودجه سال 92 از سوی معاون برنامه ریزی و نظارت راهبردی رییس جمهور ابلاغ شد.به گزارش ایسنا ،  بهروز مرادی خطاب به کلیه دستگاه‌های اجرایی و دارندگان ردیف موضوع جدول شماره 7 قانون بودجه سال 92 کل کشور اعلام کرد :  به استناد ماده 19 قانون برنامه و بودجه و بند و قانون برنامه پنجم توسعه پیرو ابلاغ قانون بودجه سال 92 کل کشور و نامه رییس جمهور بودجه مصوب که در سامانه معاونت برنامه ریزی و نظارت راهبردی به ادرس www.spac.ir قرار گرفته وفق قوانین و مقررات ابلاغ می‌شود.بنا بر اعلام معاون برنامه‌ریزی و نظارت راهبردی در راستای اجرای ماده 30 قانون برنامه و بودجه و به استناد بند 129 قانون بودجه سال 92 کل کشور تخصیص اعتبارات این قانون درحدود وصولی منابع  ( درامدها ،  واگذاری دارایی‌های سرمایه‌ای و واگذاری دارایی‌هایی مالی )  قابل تعهد ،  پرداخت و هزینه است و دستگاه‌های اجرایی مکلفند تعهدات خود را در سقف تخصیص اعتبار انجام دهند.