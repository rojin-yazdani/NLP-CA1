نماینده مردم کبودراهنگ در مجلس شورای اسلامی با انتقاد از عملکرد شرکت گاز گفت :  شرکت گاز هیچ گونه توضیحی درباره شکایتهای مبنی بر افزایش نرخ قبوض گاز مصرفی به مردم ارائه نمی‌دهد. به گزارش مهر ،  عیسی جعفری نماینده بهار و کبودراهنگ در جلسه علنی امروز دوشنبه مجلس  ،  با انتقاد از شیوه عملکرد شرکت گاز و وزارت نفت در زمینه قبوض گاز مصرفی اظهار داشت :  متاسفانه هیچ یک از مسئولان وزارت نفت و شرکت گاز در مورد نرخ بالای قبوض گاز مصرفی توضیح نمی‌دهند و هیچ یک از انان به مساجد یا نمازهای جمعه برای ارائه توضیح به مردم نرفته اند .وی با اشاره به اینکه مردم شدیدا از این موضوع گلایه مندند و نمایندگان مجلس و ائمه جمعه بارها و بارها این موضوع را با مسئولان شرکت گاز و شرکت نفت مطرح کرده‌اند  ،  افزود :  مسئولان شرکت گاز و نفت می‌گویند نمایندگان مردم در مجلس و ائمه جمعه خودشان این موضوع را در مساجد و نمازهای جمعه توجیه کنند .جعفری با مطرح کردن این سئوال که ایا وظیفه ماست که برویم قبوض گازی که کار کارشناسی نیاز دارد برای مردم توجیه کنیم گفت  :  از مجلس می‌خواهیم در این زمینه از وزارت نفت توضیح بخواهد .وی همچنین با اشاره به عدم اختصاص سوخت چاه‌های کشاورزی به کشاورزان منطقه گفت :  تا کنون هنوز یک ریال تسهیلات برای خرید سوخت به کشاورزان ارائه نشده است و مجلس باید تذکر جدی در این زمینه به وزارت نفت و شرکت گاز بدهد.