عضو کمیسیون عمران مجلس با اشاره به اینکه شبکه حمل و نقل هوایی کشور نتوانسته خود را با سند برنامه پنج ساله توسعه همراه کند ، گفت :  افزایش نرخ بلیت ایرلاین‌ها باید متناسب با کیفیت خدمات و سرویس‌دهی شرکت‌های هواپیمایی صورت گیرد اما متاسفانه این شرکت‌ها به دلایل و بهانه‌های واهی نرخ‌های خود را افزایش می‌دهند.علی نعمت چهاردولی در گفت‌وگو با خانه ملت با اشاره به اینکه شبکه حمل و نقل هوایی کشور با معضلات و مشکلاتی مواجه است ،  گفت :  متاسفانه در شرایط کنونی ناوگان حمل و نقل کشور بویژه حمل و نقل هوایی ،  با مشکلات و معضلاتی مواجه است که بخشی از ان مربوط به تحریم‌های اقتصادی و بخشی نیز به مشکلات داخلی ارتباط دارد.نماینده مردم ملایر در مجلس شورای اسلامی ،  افزود :  شبکه حمل و نقل هوایی کشور تا به حال نتوانسته خود را با سند برنامه پنج ساله توسعه کشور همراه کند ،  که این امر باعث شده هر ساله بر نرخ بلیت ایرلاین‌های کشور افزوده شود ،  در حالی که هیچگونه تغییری در کیفیت این شرکت‌ها ایجاد نشده است.وی با بیان اینکه زیر ساخت شبکه حمل و نقل هوایی کشور دچار ضعف‌های اساسی است ،  تصریح کرد :  هرچند در دولت‌های گذشته نسبت به توسعه زیر ساخت شبکه حمل و نقل هوایی کشور تلاش‌های بسیاری صورت گرفته ،  اما این مقوله با ضعف‌های گسترده‌ای همراه بوده است.چهاردولی با انتقاد از کمبود بودجه در پروژه‌های عمرانی ،  اظهار کرد :  در حال حاضر تنها 3 درصد از بودجه کشور صرف پروژه‌های عمرانی می‌شود ،  لذا با ادامه این روند نمی‌توان انتظار داشت تغییری در کیفیت ناوگان هوایی ایجاد شود.وی ادامه داد :  افزایش نرخ بلیت ایرلاین‌ها باید متناسب با کیفیت خدمات و سرویس‌دهی شرکت‌های هواپیمایی صورت گیرد ،  اما متاسفانه این شرکت‌ها به دلایل و بهانه‌های واهی نرخ‌های خود را افزایش می‌دهند.این نماینده مردم در مجلس نهم ،  عنوان کرد :  شبکه حمل و نقل هوایی از برنامه پنج ساله توسعه کشور بسیار عقب است ،  از این رو از دولت انتظار می‌رود با پشتکار و جدیت این عقب ماندگی‌ها را جبران کند.عضو کمیسیون عمران مجلس ،  خاطر نشان کرد :  با ادامه روند کنونی و تزریق تنها 3 درصد منابع مالی به پروژه‌های عمرانی ،  در اینده باید شاهد تعطیلی بسیاری از طرح‌های عمرانی و همچنین تشدید مشکلات ناوگان حمل و نقل هوایی کشور باشیم. /