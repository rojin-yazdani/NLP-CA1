محمدحسین روانبخش در روزنامه مردمسالاری نوشت :  این روزها گرانی به همه اجناس رسیده و از جان مرغ تا …  ،  ببخشید ،  از شیر مرغ تا جان ادمیزاد گران شده است. در چنین حال و احوالی بعضی‌ها دنبال این هستند که عامل گرانی کالاها را تک تک توضیح دهند !  مثلا دیروز خبری منتشر شد با عنوان عامل‌گرانی گوجه فرنگی مشخص شد . به گزارش ایسنا ،  رییس اتحادیه میوه و سبزی فروشان اعلام کرده که خنکی هوا در حدود 25 روز قبل ،  در منطقه جیرفت باعث گرانی گوجه شده است. به این ترتیب ،  می‌توان برای گرانی هر کالایی ،  عاملی پیدا کردو نشان داد که این گرانی‌های همزمان و بیکران ،  هیچ ربطی به اقتصاد و عملکرد دولت ندارد و به طور اتفاقی ،  همه با هم یکباره مردم را در تنگنا قرار داده است. فهرست عوامل گرانی دیگر کالاها به شرح زیر اعلام می‌گردد : گرانی شیر :  حدود دوماه پیش ،  گاوهای مستقر در گاوداری‌های ورامین و ساوه به دلیل حرص و جوش خوردن از کمبود بارندگی در کشور قهرمان پرور ایران ،  شیرشان یکباره خشک شد و همین عامل گرانی شیر شد ! گرانی گوشت قرمز :  باخت‌های پیاپی تیم پرسپولیس و بحران در این تیم طی دو سه ماه گذشته‌ ،  عامل اصلی افزایش گوشت قرمز است. خوشبختانه تیم استقلال وضعیت بهتری دارد وبه همین دلیل گوشت ابی خیلی گران نشده است ! گرانی روغن نباتی :  مدتی است که متاسفانه شترهای کویر لوت کمتر خواب پنبه‌دانه می‌بینند و کمبود پنیه دانه در خواب شترهای نواحی مرکزی ایران باعث کاهش تولید روغن نباتی شده است.گرانی واشر سر سیلندر :  برگزاری انتخابات ریاست جمهوری در فرانسه ،  عامل اصلی افزایش قیمت واشر سر سیلندر ،  دسته موتور و اچار چرخ بود که با برگزاری دور دوم این انتخابات ،  این اقلام دوباره ارزان می‌شود ! گرانی قند و شکر :  وزش بادهای موسمی در قندهار متاسفانه روی قیمت قند اثر نامطلوب گذاشته که امیدواریم کشور دوست و برادر افغانستان فکری برای ان بادها و قیمت قندو شکر در ایران بکنند ! گرانی اجاره خانه : پر شدن چاه یکی از بلوکهای یکی از شهرک‌های تهران و عواقب ناشی از ان روی اجاره مسکن تاثیر گذاشته که با همت شرکتهای محترم تخلیه چاه این معضل در حال رفع و رجوع است و از دو سه روز اینده دوباره اجاره مسکن کاهش شدید پیدا می‌کند ! گرانی پودر لباسشویی :  افزایش گرد و غبار در مناطق مرزی همسایه غربی ،  عراق مظلوم  ،  باعث افزایش 63 درصدی کثیفی یقه پیراهن و دشداشه‌های سفید شده و همین عامل مصرف پودر لباسشویی را افزایش داده است. در همین راستا از برادران عراقی خواهشمندیم لباس تیره بپوشند و این قدر برای مردم ایران مشکل درست نکنند.گرانی ادامس :  سومدیریت شهرداری تهران در مهار سیلاب و نفوذ سیل به مترو ،  عامل اصلی گرانی ادامس است. این هم که این دو مساله ظاهرا به هم ارتباط ندارد ،  نشان دهنده اوج برنامه‌ریزی و توطئه شهرداری تهران علیه دولت است.گرانی کاغذ :  این دیگر کار قلم به دستان مزدور و روزنامه‌چی‌های زنجیره‌ای است. مطمئن باشید اینها از امریکا پول گرفته‌اند که کاغذ را گران کنند ! گرانی مصالح ساختمانی :  ناراحتی اصلاح طلبان از افتتاح پروژه‌های عظیم مسکن مهر توسط دولت زحمتکش و کارشکنی انها ،  عامل اصلی این گرانی‌ها است ولی با افتتاح پروژه‌های جدید و نیمه کاره ،  این مساله هم رفع و رجوع می‌شود.گرانی چسب دو قلو :  توطئه امریکا در 11 سپتامبر و تخریب برجهای دوقلو توسط جورج بوش در ان سال ،  باعث افزایش قیمت چسب دو قلودر سال جاری در ایران شد .گرانی کمپوت گلابی :  حدود دو تا سه هفته پیش  ،  تغییر وضع مزاجی اهالی یکی از مناطق تهران ،  باعث افزایش مصرف گلابی برای تسهیل در امور روزمره شد و به این ترتیب کمپوت گلابی هم گران شد !