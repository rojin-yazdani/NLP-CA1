مدیر اداره نظام‌های پرداخت بانک مرکزی با تکذیب برخی اخبار مبنی بر ممنوع شدن انتقال کارت به کارت اینترنتی پول گفت  :  انتقال وجوه از این روش با همان شرایط گذشته انجام می‌شود. به گزارش واحد مرکزی خبر ناصر حکیمی افزود  :  شرایط انتقال کارت به کارت اینترنتی وجوه همان سه میلیون تومان در شبانه روز برای هر کارت است اما برای امنیت بیشتر مشتریان  ،  بانکها را موظف کردیم برای ارائه این خدمات ساز و کاری فراهم کنند تا مشتریان ابتدا وارد سامانه اینترنت بانک شوند و سپس عملیات انتقال وجه را انجام دهند.مدیر اداره نظام‌های پرداخت بانک مرکزی درباره علت این تصمیم گفت  :  برخی افراد با شبیه سازی صفحه اینترنتی یا تارنمای بانکها و فریب مشتریان  ،  از اطلاعات مشتریان به ویژه افرادی که موارد ایمنی را رعایت نمی‌کردند با این اقدام متقلبانه سو استفاده می‌کردند.حکیمی افزود  :  بانک مرکزی برای پیشگیری از هرگونه سو استفاده افراد  ،  مقرر کرده است مشتریان برای انتقال کارت به کارت اینترنتی وجوه ابتدا وارد اینترنت بانک خود شوند سپس عملیات انتقال اینترنتی وجوه را انجام دهند .