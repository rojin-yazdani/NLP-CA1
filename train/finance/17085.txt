مهر نوشت : در پی افزایش قیمت خودرو ،  وام 7 میلیون تومانی خرید خودرو قدرت خرید خود را از دست داده و سهم این وام در خرید خودرو به شدت کاهش یافته است.تا همین چند ماه پیش بود که می‌شد با وام 7 میلیون تومانی خرید خودرو ،  تا 80 درصد وجه خرید یک خودرو مانند پراید را تامین کرد و حتی می‌شد با این مبلغ 40 تا 50 درصد مبلغ خرید یک خودروی صفر مانند پژو 206 یا 405 را پرداخت. این در حالی است که با افزایش قیمت خودروهای داخلی در پی افزایش قیمت ارز و بالارفتن هزینه‌های خودروسازان ،  قدرت خرید وام 7 میلیون تومانی خودرو به شدت کاهش یافته و همین امر باعث کاهش درخواست برای استفاده از این وام در شبکه بانکی شده است. در حال حاضر قیمت مدل‌های مختلف خودروی 206 بین حدود 34 تا 53 میلیون تومان ،  پژو پارس 35 تا 47 میلیون تومان ،  پژو 405 بین 26 تا 29 میلیون تومان و سمند بین 24 تا 35 میلیون تومان است.در پی افزایش قیمت خودرو ،  قدرت خرید وام خودرو برای خرید خودرویی مانند پراید که ارزان‌ترین خودروی داخلی در بازار است به کمتر از 50 درصد کاهش یافته است یا خودروهایی که در رده بالاتری از قیمت قرار دارند مانند سمند ،  پژو 405 ،  پارس ،  تندر یا 206 قدرت خرید این وام به کمتر از 35 درصد تقلیل یافته است.بر این اساس خریداران خودرو دیگر مانند گذشته با توجه به مشکلاتی که همواره برای دریافت وام خودرو وجود دارد ،  تمایلی برای تقاضای اخذ ان وام ندارند ،  زیرا دیگر نمی‌توان به این وام به عنوان یک کمک هزینه خرید خودرو نگاه کرد.پیش از این برخی از اعضای شورای پول و اعتبار و مدیران بانکی از افزایش وام خرید خودرو و اینکه در دستور کار شورای پول و اعتبار قرار دارد و همچنین ارائه پیشنهاد افزایش این نوع وام به شورا خبرداده بودند و برخی از اعضا برای ان مبالغی را اعلام کرده بودند.یکی از اعضای شورای پول و اعتبار از افزایش وام 7 میلیون تومانی خرید خودرو به 14 میلیون تومان خبرداده بود ،  این در حالی است که بانک مرکزی این موضوع که شورای پول واعتبار وام خودرو را افزایش خواهد داد و این موضوع در دستور کار شورای پول و اعتبار است را تکذیب کرد.بانک مرکزی مطرح کرده بود که تاکنون از مراجع مربوط هیچ درخواستی درباره افزایش مبلغ وام خودرو دریافت نشده است و بنابراین هیچ برنامه‌ای برای افزایش تسهیلات خرید خودرو در دست نیست.برخی از اعضای شورای پول و اعتبار افزایش 100 درصدی وام خودرو را یکی از دلایل مهم برای افزایش وام خودرو عنوان می‌کنند. تورم موجود در کشور لزوم تغییرات منطقی در مبلغ وام را جدی‌تر می‌کند.اما خودروسازان که در یک سوی مهم این قضیه قرار دارند با توجه به بالا رفتن قیمت خودرو از افزایش وام خودرو استقبال می‌کنند. نکته مهم دیگر رونق بازار خرید و فروش خودروهای دست دوم با توجه به افزایش نرخ‌ها است و خودروسازان برای رونق دوباره بازار خرید خودروی نو خواستار افزایش وام خودرو هستند.در عین حال با توجه به اینکه هنوز هم قیمت‌ها در بازار خودرو به ثبات کامل نرسیده است ،  برخی از فعالان بخش خودرو مطرح می‌کنند که هر گونه خبر یا تصمیمی مبنی بر افزایش مبلغ وام خودرو ،  بازار را تحت تاثیر قرار خواهد داد و منجر به افزایش دوباره قیمت‌ها می‌شود ،  اما برخی دیگر نیز افزایش این وام را باعث رونق بازار خرید و فروش خودرو می‌دانند.از سوی دیگر نباید از یاد برد که در حال حاضر برخی از بانکهای کشور با سودهای بالایی وام‌هایی با مبالغ بالا می‌پردازند که می‌توان برای خرید خودرو از انها استفاده کرد یا به صورت لیزینگ به خرید خودرو اقدام کرد که البته سودهای کلانی با فرمول‌های منحصر به فرد باید پرداخت.