تعداد جایگاه‌های عرضه گاز سی.ان.جی در کشور به 1604 باب رسید.به گزارش ایسنا ،  تعداد جایگاه‌های سی.ان.جی فقط در استان تهران 142 باب اعلام شده که سهم شهر تهران از این میزان 119 باب است.ساخت این تعداد جایگاه سی.ان.جی در حالیست که بر اساس برنامه وزارت نفت قرار بود تا پایان امسال تعداد جایگاه‌های سی.ان.جی به هزار و 800 باب برسد ،  اما مسوولان شرکت پالایش و پخش فراورده‌های نفتی اعلام کردند که تا پایان امسال تنها هزار و750 باب جایگاه قابل ساخت است که تا سال اینده این تعداد به دو هزار و 188 باب افزایش می‌یابد.با وجود رشد تولید خودروهای پایه‌گازسوز ،  بر اساس امار در حال حاضر به 2200 تا 2500 جایگاه سی.ان.جی در کشور نیاز است. ضمن این‌که اگر در سال 1390 تعداد خودروهای دوگانه سوز به سه میلیون دستگاه افزایش یابد ،  تعداد جایگاه‌های سی.ان.جی مورد نیاز در این سال سه هزار جایگاه خواهد بود.البته به گفته علی‌رضا رجب‌پور -  معاون مدیر بازرگانی شرکت ملی پخش فراورده‌های نفتی ،  بزرگ‌ترین عامل توسعه نیافتن جایگاه‌ها در کلان شهرها به‌ویژه در تهران ،  همکاری نکردن برخی از سازمان‌های مرتبط با این موضوع مثل شهرداری‌هاست.او با اشاره به گران بودن قیمت زمین ،  بخش اعظم سرمایه‌گذاری در ساخت جایگاه‌ها را بهای زمین دانست و اظهار کرد :  با وجود بعضی از همکاری‌های صورت گرفته از سوی برخی از شهرداران مناطق تهران ،  اما باز هم در مناطق 22 گانه نیاز شدیدی به زمین مناسب داریم.وی با بیان این‌که برخی از قوانین دست و پاگیر شهرداری‌ها مانع ساخت جایگاه‌ها می‌شود ،  توضیح داد :  اگرچه بخش خصوصی در کمتر از 24 ساعت موافقت شرکت پخش فراورده‌های نفتی را برای ساخت جایگاه دریافت می‌کند ،  اما با سد شهرداری برای مجوز ساخت روبه‌رو می‌شود که باید در این زمینه تجدید نظرهایی در قوانین صورت گیرد تا خدمات مورد نیاز در کلان شهرها سریع‌تر ارائه شود.