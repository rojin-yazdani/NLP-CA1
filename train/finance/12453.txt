رئیس کل بانک مرکزی با تاکید بر اینکه مردم در روزهای پایانی سال با مشکل کمبود اسکناس و اسکناسهای فرسوده مواجه نخواهند شد ،  اعلام کرد :  ذخایر اسکناس بانک مرکزی کافی است. طهماسب مظاهری در گفتگو با مهر نسبت به اینکه در روزهای پایانی سال جاری مردم با مشکل کمبود اسکناس و اسکناسهای فرسوده مواجه نمی‌شوند ،  اطمینان داد و گفت :  ذخایر اسکناس بانک مرکزی کافی است و مردم با مشکلی در این خصوص مواجه نخواهند شد. رئیس کل بانک مرکزی انتشار اسکناسهای 5 هزار تومانی را برای رفع مشکل اسکناسهای فرسوده موثر دانست و تصریح کرد :  ابزارهایی همچون کارتهای اعتباری نیز برای رفع مشکل کمبود اسکناس روزهای پایانی سال کار ساز است. وی با تاکید بر اینکه دستگاه‌های ATM بانکها سرویس مناسب در روزهای پایانی سالجاری و ایام تعطیلات نوروز به مردم ارائه خواهند داد ،  اظهارداشت :  بانکها امسال نیز همانند سالهای گذشته برای این دستگاه‌ها کشیک خواهند گذاشت تا مردم مشکلی در دریافت وجه از انها نداشته باشند. وی در پاسخ به این سئوال که چرا در ایام پایانی سال مردم با عدم ارائه سرویس مناسب از سوی این دستگاه‌ها مواجه می‌شوند ،  گفت :  به دلیل اینکه میزان برداشت وجه از این دستگاه‌ها در این ایام بالا است و در برخی مواقع چندین روز تعطیل است ،  ذخیره این دستگاه‌ها خالی می‌شود. رئیس کل بانک مرکزی ادامه داد :  به همین منظور بانکها براساس برنامه‌ای که در گذشته داشته و هم اکنون نیز اجرا می‌کنند ،  برای دستگاه‌های خودپرداز کشیک می‌گذارند. چک پول دیگر کاربرد اسکناس را نخواهد داشتسال اینده مظاهری در پاسخ به این سئوال که ایا امسال مشکل ارائه چک پول به جای وجه نقد به مردم توسط بانکها در روزهای پایانی سال حل شده و ایا تدابیری برای این منظور اندیشیده شده است ،  بیان کرد :  هم اکنون چک پول و اسکناس با هم در دست مردم است .وی اظهارامیدواری کرد که سال اینده مسئله چک پول که به صورت جایگزینی برای اسکناس درامده ،  حل شود تا دیگر چک پول کاربرد اسکناس را نداشته باشد و کاربرد خود را به عنوان چک مسافرتی پیدا کند. رئیس کل بانک مرکزی جایگزینی اسکناسهای درشت‌تر به جای چک پول را نیازمند زمان دانست و تصریح کرد :  همچنین کارتهای پرداختی و کارتهای بانکی مختلف نه تنها باید به میزان کافی در اختیار مردم باشد ،  بلکه مراجع و مراکز تجاری ،  مغازه‌ها و فروشگاه‌ها نیز به میزان کافی مجهز به دستگاه‌های دریافت و پرداخت باشند تا مردم نیازهای خود را با این کارتها رفع کنند. وی انجام این کارها و استفاده از این ابزارها را نیازمند زمان عنوان و خاطرنشان کرد :  اما امسال در حد انتشار اسکناسهای 5 هزار تومانی ،  استفاده از چک پولها و ارائه سرویس‌های مختلف بانکی نیازهای مردم را برطرف خواهیم کرد.