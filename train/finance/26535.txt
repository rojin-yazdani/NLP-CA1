رئیس جامعه مهندسین مشاور با اشاره به طلب 800 میلیارد تومانی شرکت‌های مهندسی از دولت ،  گفت :  تنها راه نجات اقتصاد کشور ،  حضور بخش خصوصی واقعی در پروژه‌ها است.به گزارش مهر ،  هرمزد رامینه در نشستی خبری در پاسخ به پرسش مهر در خصوص مطالبات معوق دولت به شرکت‌های مهندسین مشاور ،  گفت :  رقم مطالبات شرکت‌های مهندسی مشاور از دولت به رقم 800 میلیارد تومان رسیده و وزارت نیرو یکی از بدهکارترین نهادهای دولتی به شرکت‌های مهندسی مشاور است.وی با بیان اینکه بررسی روند دولت‌ها از زمان دولت سازندگی تاکنون نشان می‌دهد همیشه بر توامندسازی بخش خصوصی تاکید شده است ،  افزود :  در دولت یازدهم هم این موضوع در صدر گفتارهای دولت بوده است اما در تمام این مدت شرکت‌های دولتی یا وابسته به دولت بیشترین فعالیت و حضور را در پروژه‌ها داشتند فقط در برخی زمان‌ها جضور انها پررنگ‌تر بود.رامینه با تاکید بر اینکه امکان رقابت برای بخش خصوصی وجود ندارد ،  گفت :  حضور شرکت‌های دولتی به هیچ وجه در درازمدت به صلاح کشور نیست و حتی یک نمونه موفق از حضور دولتی در سراسر دنیا وجود ندارد.وی ،  تنها راه نجات اقتصاد کشور را حضور بخش خصوصی واقعی در پروژه‌ها دانست و افزود :  ریزش شرکت‌های مهندسی مشاور و مهاجرت بهترین مهندسان به کشورهای خارج از ضربه‌هایی بوده که حضور دولتی به اقتصاد کشور زده است به‌طوری‌که تعداد مهندسان مشاوری که از شرکت‌های ما به استرالیا و کانادا رفته است ،  برابر با کل شرکت‌های مشاوره‌ای است.رئیس جامعه مهندسین مشاور در خصوص هزینه‌ای که مهاجرت مهندسان به خارج از کشور داشته است ،  اظهار داشت :  مهندسان ایرانی در شرکت‌های خارجی تا 150 هزار دلار حقوق می‌گیرند که به طور حتم سود یک میلیون دلاری را برای شرکت دارند ،  بنابراین زیان نبود این مهندسان در کشور رقم‌های هنگفتی را شامل می‌شود.رئیس جامعه مهندسین مشاور با بیان اینکه در بخش راهسازی پروژه‌ها را به حدی بزرگ تعریف می‌کنند که شرکت‌های خصوصی توان ورود به ان را نداشته باشند ،  گفت :  شرکت‌های دولتی از تسهیلات زیادی در بخش مالیات ،  بیمه ،  دستمزد و حتی استفاده از امکانات دولتی در اختیار دارند در حالی که شرکت‌های بخش خصوصی باید تمام این هزینه‌ها را پپردازند.رامینه با بیان اینکه بارها از دولت درخواست کردیم ارزیابی واقعی و بی طرفانه‌ای از وضعیت کیفی و زمانی اجرای پروژه‌ها از سوی شرکت‌های وابسته به دولت داشته باشد ،  اظهار داشت :  اما تاکنون چنین ارزیابی از سوی دولت انجام نگرفته است.وی با اشاره به اینکه جامعه مهندسین مشاور 870 عضو دارد که در سال‌های اخیر به تعداد این اعضا اضافه نشده است ،  گفت :  شرکت‌های مهندسی در این سال‌ها نیمی از نیروهای خود را از دست داده‌اند و به سمت کوچکتر شدن پیش می‌روند در حالی که این شرکت‌ها اولین بخش‌هایی هستند که می‌توانند فارغ التحصیلان دانشگاهی را استخدام کنند.رامینه با اشاره به برگزاری کنفرانس فدراسیون بین‌المللی مهندسان مشاور برای نخستین‌بار در ایران در روزهای 21 و 22 اردیبهشت امسال ،  گفت :  سنگ‌بنای این کنفرانس را زمانی گذاشتم که روابط ما با دنیای امروز این‌گونه نبود و جامعه جهانی تحریم‌های سختی را به ما تحمیل می‌کرد که هیچ سنخیتی با مسائل هسته‌ای نداشت ،  به این ترتیب بود که ما تصمیم گرفتیم چنین کنفرانسی را برگزار کنیم.رئیس جامعه مهندسین مشاور با بیان اینکه یکی از اهداف برگزاری این کنفرانس در ایران معرفی توانایی شرکت‌های داخلی به اعضای فیدیک است ،  افزود :  فیدیک  ( FIDIC )  برگرفته از حروف نخست نام فدراسیون بین المللی مهندسان مشاور به زبان فرانسه است.