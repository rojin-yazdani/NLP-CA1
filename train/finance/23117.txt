وزیر انرژی ترکیه تاکید کرد از مقامهای ایران خواسته‌ایم تا قیمت گاز صادراتی به ترکیه را کاهش دهند.به گزارش خبرگزاری فارس به نقل از ترند نیوز تانر ییلدیز تصریح کرد روسیه با درخواست ترکیه برای کاهش قیمت گاز صادراتی موافقت کرده است و اکنون از ایران نیز می‌خواهیم تا قیمت گاز صادراتی خود را کاهش دهد. روسیه و ترکیه به تازگی قرارداد احداث خط لوله جریان جنوبی را امضا کرده‌اند و بر اساس این قرارداد ترکیه اجازه احداث این خط لوله را از طریق بستر دریای سیاه به شرکتهای روسی داده است. بر اساس این گزارش این خط لوله قرار است با مشارکت شرکتهای گاز پروم روسیه انی ایتالیا ئی دی اف فرانسه و وینتر شال المان احداث شود . قرارداد عملیاتی ساخت این خط لوله میان کشورهای مشتری گاز روسیه یعنی بلغارستان صربستان مجارستان و یونان قبلا امضا شده است.در پی اجازه رسمی ترکیه به روسیه برای احداث این خط لوله روسیه اعلام کرد قیمت گاز صادراتی به ترکیه را کاهش می‌دهد. این خط لوله از سال 2015 میلادی به بهره بردرای خواهد رسید و هر سال 63 میلیارد متر مکعب گاز روسیه را به بازار اروپا منتقل خواهد کرد .روسیه همچنین متعهد شده است تا میزان گاز صادراتی به ترکیه را در سال 2012 میلادی بیش از 2 میلیارد متر مکعب افزایش دهد . ترکیه سالانه 26 میلیارد متر مکعب گاز از روسیه ،  22 میلیارد متر مکعب از اذربایجان و 8 میلیارد متر مکعب از ایران وارد می‌کند. طبق قرارداد 25 ساله بین تهران انکارا که در سال 1996 منعقد شد ایران سالانه باید 10 میلیارد متر مکعب گاز به ترکیه صادر کند. هم اکنون ظرفیت خط لوله ایران ترکیه 36 میلیون متر مکعب گاز در روز است که با تکمیل خط لوله سراسری سوم و چهارم این ظرفیت می‌تواند به 90 میلیون متر مکعب در روز برسد. ترکیه هم اکنون از سه مسیر از طریق خط لوله موسوم به جریان ابی از زیر دریای سیاه و از دو خط دیگر از مرزهای غربی خود از روسیه گاز وارد می‌کند. این در حالی است که مقامهای پاکستانی نیز به تازگی خواستار کاهش قیمت گاز وارداتی از ایران شده‌اند .