واردات نفت کره جنوبی از ایران در ماه ژوئن نسبت به ماه قبل‌تر افزایش بیش از دو برابری را تجربه کرد.به گزارش ایسنا ،  به نقل از رویترز ،  امار گمرک کره جنوبی که امروز  ( سه‌شنبه )  منتشر شد نشان می‌دهد که واردات نفت این کشور از ایران در ماه ژوئن نسبت به ژوئن سال گذشته هفت درصد افزایش یافته ،  اما متوسط واردات در شش ماه اول امسال نسبت به دوره مشابه سال قبل 11 درصد کاهش یافته است.کره جنوبی در ماه ژوئن 604 هزار و 402 تن نفت خام (  روزانه 147 هزار و 676 بشکه )  نفت از ایران وارد کرد که نسبت به واردات ماه می‌که 284هزار و 327 تن و همچنین نسبت به ژوئن سال گذشته که 565 هزار و 444 تن بود افزایش نشان می‌دهد.واردات نفت کره از ایران در ماههای ژانویه تا ژوئن امسال سه میلیون و 100هزار تن ( روزانه 126 هزار و 145 بشکه )  بوده که نسبت به شش ماهه نخست سال گذشته 11 درصد کاهش یافته است. کره جنوبی در نیمه اول سال گذشته 3.5 میلیون تن (  روزانه 141 هزار و 839 بشکه )  نفت از ایران وارد کرد.همچنین واردات این کشور در این دوره شش ماهه نسبت به متوسط سال قبل که روزانه 134 هزار بشکه بود ،  شش درصد کاهش یافته است.واردات نفت ایران توسط کره جنوبی از ایران ماهانه دچار نوسان می‌شود ،  زیرا یکی از دو پالایشگاه اصلی این کشور که از ایران نفت می‌خرد ،  هر دو ماه یک بار از ایران واردات دارد.کره جنوبی و دیگر خریداران اسیایی قرار است واردات خود از ایران را در سطح پایان سال 2013  ( روزانه یک تا 1.1 میلیون بشکه )  تحت توافق هسته‌ای ژنو حفظ کنند.