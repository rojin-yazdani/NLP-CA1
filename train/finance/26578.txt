بانمایندگان مجلس دستگاه‌های اجرایی و قضایی را موظف کردند که یکی از معاونان خود را در مراکز استان‌ها به عنوان مسئول بهبود محیط کسب و کار معرفی و تعیین کنند.به گزارش فارس ،  نمایندگان مجلس شورای اسلامی در ادامه بررسی طرح یک فوریتی بهبود محیط کسب و کار ،  ماده 14 این طرح را ضمن بررسی ،  اصلاح و تصویب کردند. ماده 14 این طرح عنوان می‌کند که به منظور تعامل مستمر با فعالان اقتصادی اعم از کارفرمایی و کارگری و تلاش برای حل مشکلات انان و ارائه پیشنهاد برای اصلاح قوانین ،  مقررات ،  بخشنامه‌ها ،  دستورالعمل‌ها و رویه‌های اجرایی به شورای گفت‌وگو ،  وزرا و رؤسای دستگاه‌های اجرایی و قضایی مرتبط با محیط کسب و کار و رؤسا و مدیران کل این دستگاه‌ها در مراکز استان‌ها موظفند یکی از معاونان خود را به عنوان مسئول بهبود محیط کسب و کار تعیین و معرفی کنند. در تبصره ذیل این ماده نیز وکلای ملت تشخیص دستگاه‌های اجرایی مرتبط با محیط کسب و کار را بر عهده وزیر امور اقتصادی و دارایی گذاشتند. این ماده با 130 رای موافق ،  7 رای مخالف و 13 رای ممتنع از مجموع 211 نماینده حاضر در صحن تصویب شد.