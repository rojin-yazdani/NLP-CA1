مدیرکل دفتر پشتیبانی فنی شرکت توانیر از طرح جدید این شرکت برای افزایش تولید نیروگاه‌ها خبر داد و گفت :  از سال 88 به بعد به‌دلیل افزایش بار سرمایشی ،  ساعت اوج  ( پیک )  مصرف برق از شب به روز منتقل شد.به گزارش فارس ،  غلامرضا مهرداد اظهار داشت :  تابستان سال 93 نیاز مصرف در زمان اوج پیک حدود 48 هزار و 800 مگاوات ثبت شد که در مقایسه با سال گذشته 5.3 درصد رشد نشان می‌دهد.وی افزود :  میزان مصرف انرژی در کشور نیز در شش‌ماه نخست امسال در مقایسه با شش‌ماه نخست سال گذشته هفت درصد رشد یافته است ؛  در حالی که طی هفت تا هشت سال گذشته متوسط رشد مصرف حدود پنج درصد بوده است.وی از نیاز به ساخت پنج‌هزار مگاوات ظرفیت جدید نیروگاهی در هر سال خبر داد و گفت :  ایجاد این میزان ظرفیت جدید نیروگاهی نیازمند منابع عظیم مالی است.وی افزود :  از سال 88 به بعد به‌دلیل افزایش بار سرمایشی ،  پیک مصرف برق از شب به روز منتقل شد که با توجه به تاثیرپذیری بازده نیروگاه‌ها از دمای محیط ،  تقارن اوج مصرف با حداکثر دما مشکلاتی را به‌وجود می‌اورد.مهرداد اظهار داشت :  بسیاری از نیروگاه‌های ما واحدهای گازی و سیکل ترکیبی هستند که با افزایش یک درجه دما ،  حدود 250 مگاوات از قابلیت تولید نیروگاه‌های حرارتی کاسته می‌شود.وی یاداور شد :  حدود 43 هزار مگاوات از ظرفیت نیروگاه‌های ما گازی و سیکل ترکیبی است که در فصل تابستان دچار افت تولید می‌شوند ،  اما خوش‌بختانه طی این سال‌ها تلاش کردیم که با احداث نیروگاه‌های جدید کمبود تولید را جبران کنیم.مهرداد افزود :  نیروگاه‌های گازی و سیکل ترکیبی در کل شبکه به‌طور متوسط 75 درصد قدرت نامی را در تابستان تامین می‌کنند.مدیرکل دفتر پشتیبانی فنی شرکت توانیر با اشاره به خنک‌سازی هوای ورودی به توربین گاز به منظور افزایش بازده نیروگاه‌ها در فصل تابستان ،  گفت :  با این کار که به روش‌های مختلف انجام می‌شود ،  ظرفیت توربین گاز را می‌توان 10 درصد افزایش داد که اجرای این روش ،  هزینه‌ای افزون‌بر 10 درصد قیمت تمام‌شده یک نیروگاه را دربر دارد.وی خاطرنشان کرد :  با تجهیز نیروگاه‌ها به سامانه‌های تبخیری می‌توان ظرفیت تولید نیروگاه‌ها را افزایش داد.