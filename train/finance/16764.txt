کمیسیون ویژه پیگیری و نظارت بر اصل 44 صبح امروز به اصلاح موادی از لایحه اصلاح قانون معادن و بررسی پیش‌نویس طرح بهبود فضای کسب و کار پرداخت.حمیدرضا فولادگر در گفت‌وگو با ایسنا ،  گفت :  لایحه اصلاح قانون معادن را به قصد همسو کردن با اصل 44 بررسی کردیم.وی افزود :  محور بررسی‌های کمیسیون ماده واحده و چهار ماده زیرمجموعه ماده واحده بود. در بخش معادن ،  دولت وظیفه حاکمیتی و نظارتی دارد ،  نه تصدی‌گری و اجرایی از این رو در قالب ماده واحده و چهار ماده فوق ،  لایحه اصلاح قانون معادن را بررسی و اصلاحات را اعمال کردیم.نماینده مردم اصفهان از بررسی پیش‌نویس طرح بهبود فضای کسب و کار سخن گفت و افزود :  این طرح که از سوی اتاق‌های بازرگانی و تعاون تهیه و به مجلس و دولت ارسال شده است ،  در مجلس از سوی کمیسیون ویژه پیگیری و نظارت بر اصل 44 در حال بررسی است.کمیسیون نیز با تشکیل کارگروهی متشکل از نمایندگان دولت و مجلس ،  اتاق‌های بازرگانی و تعاون ،  مرکز پژوهش‌ها و دیوان محاسبات به بررسی طرح پرداخته است. با نهایی شدن بررسی‌ها از سوی این کمیته مشخص می‌شود که ایا در قالب لایحه از سوی دولت به مجلس ارسال شود یا در قالب طرح از سوی نمایندگان تقدیم مجلس شود.رییس کمیسیون ویژه پیگیری و نظارت بر اصل 44 از ارائه گزارش دوم کارگروه اصلاح اصل 44 خبر داد و افزود :  مواد اولیه گزارش دوم کارگروه اصلاح اصل 44 در صحن علنی کمیسیون به بحث گذاشته شد. پس از بررسی‌ها تصمیم گرفتیم یک نماینده از دولت نیز به عضویت این کارگروه دعوت شود تا مباحث با تعامل و هماهنگی دنبال شود.وی از بررسی گزارش عملکرد اصل 44 جهت ارائه به صحن علنی خبر داد.