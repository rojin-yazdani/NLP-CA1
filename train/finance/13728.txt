مدیرعامل سازمان بنادر و دریانوردی از تخفیف پنج درصدی عوارض واردات دارو و پهلودهی بدون نوبت به کشتی‌های حامل دارو خبر داد و گفت :  با توجه به لغو تحریم‌های یک طرفه شرکت‌های کشتیرانی ایرانی از سوی اتحادیه اروپا ،  در نیمه دوم سال سرعت ترخیص کالاهای اساسی افزایش و سودجویی‌ها در بازارهای داخلی کاهش می‌یابد.سید عطاالله صدر  -  معاون وزیر راه و شهرسازی  -  در گفت‌وگو با ایسنا اظهار کرد :  در بخشنامه‌ای به انجمن کشتیرانی جمهوری اسلامی ایران ،  کمیسیون حمل و نقل و ارتباطات اتاق بازرگانی تهران ،  انجمن سراسری شرکت‌های حمل و نقل بین‌المللی و انجمن صنفی شرکت‌های حمل و نقل ریلی و خدمات وابسته اعلام کرده‌ایم که به منظور حل مشکلات کمبود دارو کلیه خطوط کشتیرانی حمل دارو ،  مواد اولیه دارویی ،  فراورده‌های جانبی و مواد بسته‌بندی دارو را در اولویت قرار دهند.وی تاکید کرد :  به منظور تسریع در کار ،  سازمان بنادر و دریانوردی تا اطلاع ثانوی ضمن ارائه تخفیف پنج درصدی برای عوارض کشتی‌های ایرانی و خارجی حامل دارو و مواد جانبی ،  نسبت به پهلودهی بدون نوبت این کشتی‌ها نیز اقدام خواهد کرد.صدر همچنین بر سرعت‌دهی ترخیص کالاهای اساسی و کاهش تهدیدات و سودجویی‌ها در بازارهای داخلی طی شش ماهه دوم سال جاری به ویژه با لغو تحریم‌های یک طرفه شرکت‌های کشتیرانی ایرانی از سوی اتحادیه اروپا خبر داد.معاون وزیر راه و شهرسازی خواستار تغییر رویکرد شبکه بانکی در ارائه تسهیلات به بخش دریایی شد و گفت :  شبکه بانکی باید با درک عمیق از صنعت حمل و نقل دریایی با این بخش تعامل داشته باشد و تسهیلات ارزان قیمت در اختیار این بخش قرار دهد چون بسیاری از کارخانه‌های کشتی‌سازی به دلیل نبود امکان استفاده از تسهیلات بانکی متوقف شده است.وی افزود :  این در حالی است که توسعه صنعت حمل و نقل دریایی در مناطق ساحلی به رشد اقتصادی و ایجاد اشتغال در مناطق ساحلی کمک خواهد کرد و با ان که نوار ساحلی کشور می‌تواند مبنای تولید ثروت و تولید اقتصادی قرار گیرد اما هنوز از ظرفیت‌های این مناطق استفاده نمی‌شود.صدر اظهار کرد :  به جز چند شهر ساحلی کشور که توانستند جمعیت مناسبی را جذب کنند در دیگر نقاط ساحلی شاهد مهاجرت جمعیت این مناطق به مناطق داخلی بوده‌ایم ؛  به طوری که برخی از این مناطق متروکه و خالی از سکنه شده‌اند که می‌توانیم با توسعه مناطق ساحلی و ایجاد مزیت از طریق سرمایه‌گذاری‌های خصوصی و دولتی این مناطق را توسعه داد و روند مهاجرت‌ها را معکوس کرد.