بعد از اعلام واگذاری شرکت مخابرات ایران به یک کنسرسیوم داخلی که با جنجال‌های فراوان همراه بود ،  مدیران عامل شرکت‌های وابسته به این کنسرسیوم با برگزاری نشستی به سوالات خبرنگاران پاسخ دادند .به گزارش عصرایران ،  در این نشست خبری که با توجه به حاشیه‌های فراوان واگذاری سهام شرکت مخابرات و سوالات و ابهامات موجود در این باره با حضور پرشمار خبرنگاران داخلی و خارجی برگزار شد در هتل سیمرغ تهران برگزار شد .بحث وابستگی شرکت توسعه اعتماد مبین به سپاه پاسداران ،  تغییرات تعرفه‌ها ،  خدمات مخابرات به مشترکان ،  علل کناره گیری یک شرکت در جریان واگذاری و علت حذف یک رقیب به دلیل انچه عدم اهلیت امنیتی عنوان شد  ،  احتمال شنود مکالمات نحوه اداره شرکت و  …  از اهم سوالات خبرنگاران از مدیران کنسرسیوم برنده سهام 50 درصد به علاوه یک سهم مخابرات ایران بود .سه مدیرعامل در شرایطی در مقابل دوربین‌های رسانه‌ها و خبرنگاران قرار گرفتند که در کنار انان یک زن نیز نشسته بود و مدیران شرکت اعتماد مبین ضمن رد هرگونه وابستگی به سپاه اعلام کردند که حاضرند سهام خود را به افرادی دیگر و شرکت‌های علاقمند واگذار کنند .این اظهار نظر مدیران این شرکت البته این شائبه را در ذهن خبرنگاران ایجاد کرد که گویا پول کافی برای خرید مخابرات در اختیار ندارد چرا که طبق قرارداد می‌بایست ظرف مدت یک ماه 20 درصد پول مبلغ معامله نقدا به حساب دولت واریز شود .این ابهام تا حدی جدی بود که در سوالات چند خبرنگار مورد اشاره قرار گرفت و یکی از مدیران شرکت در این خصوص تصریح کرد :  در پرداخت اقساط این معامله مشکلی نداریم شاید پرداخت 20 درصد اولیه قدری مشکل باشد اما نگران نباشید با استفاده از منابع موجود این مبلغ پرداخت می‌شود و در ادامه برای واگذاری سهام به علاقمندان اقدام خواهد شد .خبرنگاری از مدیران شرکت متولی مخابرات کشور پرسید :  ایا شنود هم خواهید کرد ?  و این سوال خنده حضار را به دنبال داشت اما پوررنجبر از مدیران شرکت برنده مخابرات در پاسخ گفت :  طبق مفاد صریح مصوبه شورای امنیت اپراتور حق شنود ندارد .یکی از خبرنگاران پرسید :  اپراتور حق ندارد بقیه جاها چطور ?  که وی در پاسخ بیان کرد :  من مسوول بقیه جاها نیستم .مدرسی مدیرعامل یکی دیگر از شرکت‌های زیرمجموعه کنسرسیوم نیز با خنده گفت :  ما شنود نمی‌کنیم شما خبرنگارها ضبط دارید و می‌توانید شنود کنید ! یکی دیگر از خبرنگاران به طور ضمنی مدیران شرکت اعتماد مبین را به به کارگیری رانت در معامله مخابرات متهم کرد که پوررنجبر در پاسخ اظهار داشت :  رانت خواری نکرده‌ایم و به ان اعتقاد هم نداریم با رقبای خود نیز نه برای حضور در معامله نه برای کنار کشیدن انان هیچ هماهنگی نکرده ایم .مدیران این شرکت در خصوص اعلام نکردن عدم وابستگی خود به سپاه پیش از انجام معامله  ،  تاکید کردند که پیش از برنده شدن لزومی برای این کار نمی‌دیدند .خبرنگار روزنامه جوان هم با انتقاد از سوالات همکاران خود در دیگر رسانه‌ها از مدیران شرکت اعتماد مبین خواست یک خبر خوش به مشترکان مخابرات بدهند که پوررنجبر در این باره گفت :  تلاش می‌کنیم سرویس متنوع ،  با کیفیت متعالی و با قیمت متناسب به مردم ارائه بدهیم.