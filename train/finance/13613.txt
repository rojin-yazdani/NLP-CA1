همزمان با افزایش مصرف گاز توسط مشترکان خانگی و تجاری ،  گاز 60 نیروگاه قطع شده و سوخت زمستانی مورد نیاز واحدهای نیروگاهی با مصرف روزانه 94 میلیون لیتر گازوئیل و نفت کوره تامین می‌شود.به گزارش مهر ،  در استانه فصل زمستان ،  رکوردهای جدیدی در مصرف گاز طبیعی ایران به ثبت رسیده است به طوری‌که مصرف این انرژی پاک به 480 میلیون متر مکعب در روز رسیده که حدود 80 درصد این گاز فقط در بخش خانگی و تجاری مورد استفاده قرار می‌گیرد.در چند روز گذشته متوسط مصرف گاز طبیعی در بخش‌های خانگی ،  تجاری و صنایع غیر عمده به مرز 350 میلیون متر مکعب رسیده است و حتی پیش بینی می‌شود با سردتر شدن دمای هوا در اکثر استان‌های کشور مصرف گاز مشترکان خانگی و تجاری به بیش از 500 میلیون مترمکعب در روز افزایش یابد.همزمان با افزایش مصارف گاز در فصل زمستان ،  نیروگاه‌ها و صنایع عمده در اولویت نخست قطع گاز قرار می‌گیرند و در روزهای اخیر هم میزان گازرسانی به نیروگاه‌ها و صنایع بزرگ کشور به میزان قابل توجه‌ای کاهش یافته است.در حال حاضر 67 نیروگاه برق به شبکه ملی گاز متصل هستند که با توجه به کاهش پیک مصرف برق در زمستان میزان مصرف گاز طبیعی این واحدها هم کاهش یافته است.در شرایط فعلی ظرفیت تولید برق ایران به بیش از 65 هزار مگاوات رسیده است که برای تولید میزان برق به طور متوسط روزانه به بیش از 220 میلیون متر مکعب گاز  ( معادل تولید گاز 9 فاز پارس جنوبی )  نیاز است.با این وجود این روزها پیک مصرف برق کشور به 29 تا 30 هزار مگاوات در روز کاهش یافته که برای تولید این میزان برق هم مصرف روزانه گاز نیروگاه‌ها از 220 میلیون مترمکعبی تابستانی به 130 میلیون مترمکعب کاهش یافته است.پیگیری‌های نشان می‌دهد که هم اکنون گاز 50 نیروگاه به طور کامل قطع شده و به طور متوسط روزانه 35 میلیون مترمکعب گاز طبیعی به واحدهای نیروگاهی تحویل داده می‌شود. بر این اساس برای جبران کاهش گازرسانی به نیروگاه‌ها ،  روزانه 46 میلیون لیتر نفت کوره و 48 میلیون لیتر گازوئیل تحویل نیروگاه‌ها می‌شود.از سوی دیگر به منظور افزایش راندمان تولید برق و کاهش مصرف سوخت مایع در نیروگاه‌ها ،  با خروج نیروگاه‌های قدیمی استفاده از نیروگاه‌های سیکل ترکیبی را در دستور کار قرار داده است.جواد اوجی مدیرعامل شرکت ملی گاز هم اخیرا با اشاره به افزایش ذخایر سوخت مایع نیروگاه‌ها ،  اعلام کرده است :  با توجه به افزایش مصارف گاز در بخش خانگی و تجاری ،  بخشی از انرژی مورد نیاز نیروگاه‌ها به جای گاز طبیعی از محل فراورده‌های نفتی تامین می‌شود.معاون وزیر نفت همچنین از ذخیره سازی حدود 6 میلیارد لیتر سوخت مایع در مخازن صنایع و نیروگاه‌ها خبر داده و تاکید کرده است :  در صورت کاهش مصارف گاز در بخش خانگی و تجاری ،  گازرسانی به نیروگاه‌ها افزایش می‌یابد.این مقام مسئول با یاداوری اینکه در فصل زمستان اولویت اول گازرسانی مشترکان خانگی و تجاری است ،  بیان کرده است :  با برگزاری جلسات مشترک سوخت زمستانی بین وزارت نفت و نیرو ،  مشکلی در تامین سوخت نیروگاه‌ها وجود ندارد.