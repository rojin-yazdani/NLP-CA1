نماینده مردم قروه در مجلس با بیان این که مطالعات برای اکتشاف طلای معدن داش کسان چهار سال پیش به پایان رسیده است ،  گفت :  هیچ اقدامی برای استخراج منابع این معدن که بزرگترین معدن طلای ایران است ،  صورت نگرفته و فقط به وعده بسنده کردند .      به گزارش خانه ملت ،  سید عماد حسینی افزود :  چهار سال پیش مطالعه بر روی این معدن بزرگ و با اهمیت را یک شرکت انگلیسی اغاز کرد و پس از ان دولت متعهد شد ،  ظرف مدت کوتاه این معدن را به بهره‌برداری برساند ،  اما متاسفانه پس از گذشت چند سال ،  هنوز اقدامی صورت نگرفته است . نماینده مردم قروه و دهگلان در مجلس شورای اسلامی افزود :  معدن داش کسان بزرگترین معدن طلای ایران است که در براوردهای اولیه ،  حجم ذخایر طلای این معدن حدود 150 تن براورد شده است . حسینی در باره فواید استخراج معدن طلای قروه برای مردم استان ،  افزود :  در بحث اشتغال‌زایی در صورت افتتاح این معدن حدود یکهزار نفر به صورت مستقیم و غیرمستقیم به کارمشغول می‌شوند که این باعث برطرف شدن مشکل بیکاری در استان می‌شود . وی ادامه داد :  با افتتاح این معدن می‌توانیم صنایع پایین دستی را ایجاد و تقویت کنیم و این باعث رفاه و اسایش مردم می‌شود . به گفته سخنگوی کمیسیون انرژی مجلس ،  با توجه به پتانسیل غنی معدنی که در استان وجود دارد ،  مبالغ اختصاص یافته باید افزایش پیدا کند . معدن طلای ساریگونی  ( داش کسان سابق )  در جنوب شرقی استان کردستان و در شهر قروه واقع است ،  این پهنه کانی مستقر در عمق زمین همچنان ادامه دارد و وسعت منطقه مورد اکتشاف 16 کیلومترمربع و افراد مورد نیاز طرح از روستاهای داش کسان ،  بهارلو و نای‌بند تامین می‌شدند.