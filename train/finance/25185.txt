ایرج رهبر - رییس کانون سراسری انبوه‌سازان -  به سفر هیات ایرانی به عراق اشاره و اظهار کرد :  در این سفر و درپی تفاهم‌نامه امضا شده بین وزرای ایران و عراق مقرر شد 200 هزار واحد مشابه مسکن مهر در عراق ساخته شود.به گزارش ایسنا ،  وی با بیان این‌که این پروژه در دو بخش اجرایی می‌شود ،  خاطرنشان کرد :  بخشی از این طرح با سرمایه‌گذاری انبوه‌سازان ایرانی اجرا می‌شود و بخش دیگر ان نیز در مناقصه توسط خود عراقی‌ها ساخته می‌شود.رهبر درباره نحوه سرمایه‌گذاری ایرانی‌ها در این طرح با بیان این‌که دو روش برای پرداخت هزینه‌های ساخت‌وسازها از سوی عراقی‌ها پیشنهاد شده است ،  گفت :  عراقی‌ها پیشنهاد دادند که یا 20 درصد از هزینه در ابتدای کار 30 درصد در پایان و 50 درصد یکسال پس از پایان کار پرداخت شود یا 25 درصد در ابتدای کار یا 75 درصد تا سه سال پس از اتمام کار پرداخت شود که ما بیشتر با پیشنهاد اول موافقیم.وی افزود :  درمورد پیشنهاد اول عراقی‌ها قیمت‌هایی را اعلام کرده بودند که ما نیز نظرات خود را به وزارت راه ارائه کردیم تا به طرف عراقی ارائه شود و در صورت قبول کردن انها نحوه‌ی اجرا و ساخت‌وساز مشخص شود.رییس کانون سراسری انبوه‌سازان خاطرنشان کرد :  200 هزار واحد در شهرهای بغداد ،  نجف ،  کربلا ،  بصره و دیگر شهرهای عراق ساخته خواهد شد.