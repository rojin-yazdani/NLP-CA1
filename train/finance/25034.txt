کمیسیون صنایع و معادن مجلس شورای اسلامی امروز سه شنبه بررسی طرح درخواست تحقیق و تفحص از اپراتور دوم تلفن همراه – ایرانسل – را در دستور کار قرار می‌دهد.شریف حسینی منشی کمیسیون صنایع و معادن مجلس در گفتگو با مهر با اشاره به دستور کار امروز این کمیسیون از حضور وزیر ارتباطات و فناوری اطلاعات خبر داد و اظهار داشت :  رضا تقی پور برای پاسخ به سوالات برخی از نمایندگان در کمیسیون صنایع و معادن حضور می‌یابد.وی در پاسخ به اینکه سوالات نمایندگان مربوط به چه موضوعاتی است تاکید کرد که تا زمانی که سوالات نمایندگان از وزیر ارتباطات پرسیده نشود اعلام جزئیات این سوالات صحیح نیست. حسینی گفت :  کمیسیون صنایع و معادن مجلس شورای اسلامی همچنین به درخواست برخی نمایندگان ،  موضوع درخواست تحقیق و تفحص از اپراتور ایرانسل را در دستور کار دارد. حسینی با تاکید بر اینکه تحقیق و تفحص از اپراتور ایرانسل در مرحله درخواست قرار دارد و امروز سه شنبه در کمیسیون مطرح می‌شود ،  ادامه داد :  در صورت رای گیری و موافقت اعضای کمیسیون با این درخواست ،  این طرح در صحن علنی مجلس مطرح می‌شود و در صورت موافقت نهایی مجلس برای تحقیق و تفحص از این اپراتور کمیته‌ای تشکیل می‌شود و این طرح به مرحله اجرا درمی اید. به گزارش مهر ،  نمایندگان کمیسیون صنایع و معادن مجلس درحالی درخواست تحقیق و تفحص از اپراتور ایرانسل را در دستور کار قرار داده‌اند که نتیجه نهایی تحقیق و تفحص از عملکرد مخابرات و وزارت ارتباطات که از دی ماه سال 87 با تشکیل کمیته‌ای اغاز و تا اواخر سال 89 نیز به طول انجامید هنوز مشخص نشده است.