نمایندگان مجلس شورای اسلامی با اصلاح قیمت حامل‌های انرژی مقرر کردند قیمت فروش داخلی نفت ،  بنزین و سایر مشتقات نفتی به تدریج و تا پایان برنامه پنجم توسعه نباید کمتر از 90 درصد قیمت تحویل روی کشتی  ( فوب )  در خلیج فارس باشد .به گزارش خبرنگار پارلمانی مهر ،  نمایندگان مجلس در جلسه علنی روز سه شنبه در بررسی جزئیات لایحه هدفمند کردن یارانه‌ها در بخش الف ماده یک این لایحه را که در مورد اصلاح قیمت حامل‌های انرژی است را تصویب نهایی کردند .با تصویب نمایندگان مجلس ،  قیمت فروش داخلی بنزین ،  نفت گاز ،  نفت کوره ،  نفت سفید ،  گاز مایع و سایر مشتقات نفت با لحاظ کیفیت حامل‌ها و با احتساب هزینه‌ای مترتب  ( شامل حمل و نقل ،  توزیع ،  مالیات و عوارض قانونی )  به تدریج و تا پایان برنامه پنجم توسعه ،  کمتر از 90 درصد قیمت تحویل روی کشتی  ( فوب )  در خلیج فارس نخواهد بود .با تصویب نمایندگان ،  قیمت فروش نفت خام به پالایشگاه‌های داخلی 95 درصد ،  قیمت تحویل روی کشتی  ( فوب )  خلیج فارس تعیین می‌شود .همچنین قیمت خرید فراورده‌های نفتی متناسب با قیمت مذکور تعیین خواهد شد .نمایندگان مجلس در بند ب ماده یک لایحه هدفمند کردن یارانه‌ها مقرر کردند میانگین قیمت فروش داخلی گاز طبیعی به گونه‌ای تعیین شود که به تدریج و تا پایان برنامه پنجم توسعه ،  معادل حداقل 75 درصد متوسط گاز طبیعی صادراتی پس از کسر هزینه‌های انتقال مالیات و عوارض شود .مجلس همچنین در تبصره این بخش مقرر کردند جهت تشویق سرمایه گذاری ،  قیمت خوراک واحدهای صنعتی  -  پالایش و پتروشیمی به ازا هر متر مکعب برای مدت حداقل 10 سال پس از تصویب این قانون حداکثر 65 درصد میانگین قیمت سبد صادراتی ،  زیر میانگین قمیت خوراک تحویلی کشورهای منطقه خلیج فارس به واحدهای صنعتی  -  پالایش و پتروشیمی انها تعیین می‌شود.