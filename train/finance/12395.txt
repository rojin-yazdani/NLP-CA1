واقعا این ننگی برای جهاد کشاورزی است که متولی امر کشاورزی باشد و باغات پرورش ابریشم در شمال کشور تغییر کاربری داده شود .مهرداد لاهوتی ،  نماینده لنگرود در مجلس شورای اسلامی در گفت‌وگو با تابناک ضمن اعلام این خبر افزود :  در کشور هفت هزار تن پیله ابریشم تولید می‌شد که این مقدار به کمتر از هزار تن رسیده است و به طور حتم ،  می‌توان گفت در سال جاری به کمتر از پانصد تن خواهد رسید. لاهوتی گفت :  وزارت جهاد کشاورزی به عنوان متولی بخش کشاورزی ،  این صنعت جا افتاده را با واردات بی رویه غیر اقتصادی کرد تا جایی که باعث شد مردم ،  زمین‌های خود را تغییر کاربری دهند .وی در ادامه با بیان اینکه اعتبار جهانی فرش ایرانی به دلیل ان است که با ابریشم ایرانی بافته می‌شد ،  اظهار داشت :  با وجود شرکت کرم ابریشم ایران ،  این محصول در حال نابودی است. در این باره ،  من از وزیر جهاد کشاورزی درباره بی‌سر و سامانی‌های شرکت کرم ابریشم پرسیدم و خواستار رسیدگی به این موضوع و دریافت پاسخ قانع‌کننده از سوی وی شدم .لاهوتی در ادامه با اشاره به سرنوشت عبرت‌اموز چای و برنج شمال گفت :  در سفر دوم رئیس‌جمهور به استان گیلان نیز مصوب شد که از واردات بی رویه پیله و نخ ابریشم جلوگیری شود که برخلاف این مصوبه ،  واردات ان به شدت افزایش یافت .وی در پایان گفت :  جای پرسش است ،  محصولی که می‌تواند در کشور تولید شود و به جای وارد کننده بودن ،  صادر کننده ان باشیم ،  چه اصراری بر واردات ان محصول هست ?  !  احساس می‌شود منافع عده‌ای خاص بر منافع مردم و کشور ترجیح داده می‌شود !