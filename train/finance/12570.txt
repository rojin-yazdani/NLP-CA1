درپی سفرمهندس افخمی رئیس هیات مدیره و مدیرعامل بانک صنعت ومعدن به کردستان و برگزاری نشست صمیمانه‌ای با حضور صنعتگران این استان ،  نمایندگان استان در مجلس شورای اسلامی ضمن ابراز خرسندی از دیدگاه‌های مدیرعامل بانک صنعت ومعدن از توجه ویژه وی به صنعت این استان قدردانی کردند .بیاتیان عضو هیات رئیسه کمیسیون صنایع ومعادن مجلس شورای اسلامی و نماینده بیجار با بیان این که بانک صنعت ومعدن به عنوان یک بانک توسعه‌ای می‌تواند نقش بسیار مهمی در پیشرفت صنعت کردستان ایفا کند افزود  :  نگاه مهندس افخمی به بخش صنعت کردستان ویژه و کارشناسی و در خور تحسین است .وی ابراز امیدواری کرد که با همکاری و همیاری استاندار ،  نمایندگان استان  ،  صنعتگران و بانک صنعت ومعدن زمینه شکوفایی اقتصادی کردستان مهیا شود.بیاتیان مغفول ماندن ظرفیت‌های بالای کردستان در سال‌های اخیر را موجب بازماندن این استان از سیر توسعه صنعتی کشوردانسته و گفت  :  حضور مدیرعامل بانک صنعت ومعدن در این استان و اشراف وی نسبت به صنعت کردستان بشارت دهنده رفع محرومیت  ،  ایجاد اشتغال و ارتقا سطح برخورداری مردم این منطقه از میهن اسلامی ما است .بیگلری نماینده سقزوبانه در مجلس شورای اسلامی نیز با اشاره به موقعیت راهبردی استان کردستان در جغرافیای سیاسی کشور ،  سرمایه گذاری  ،  اشتغال و رشد اقتصادی این استان را تضمین کننده امنیت منطقه کردستان برشمرد.بیگلری تصریح کرد  :  حضور بانک صنعت و معدن به عنوان بانک تخصصی بخش صنعت ومعدن در کردستان می‌تواند در توسعه این استان تاثیرگذار باشد.نماینده سقزوبانه در مجلس شورای اسلامی حمایت از تولیدکنندگان و کارافرینان کردستان را موجب دلگرمی مردم این منطقه توصیف کرد.سالارمرادی نماینده سنندج نیز نشست مدیرعامل بانک صنعت ومعدن با صنعتگران استان را نشان دهنده توجه ویژه این بانک به وضعیت صنعت در کردستان دانسته و انرا به عنوان پیامی دلگرم کننده برای صنعتگران این منطقه توصیف کرد.وی با ابراز تاسف از ضعف ارتباط بانک‌ها با صنعتگران در استان ابراز امیدواری کرد که بانک صنعت ومعدن با پیشگامی در نزدیک شدن به تولید کنندگان استان کردستان بتواند موجب تقویت این ارتباط دو سویه شود.مرادی در انتهای سخنان خود تاکید کرد که تعامل میان بانک صنعت ومعدن  ،  مسئولان استان  ،  خانه صنعت و اتاق بازرگانی استان باید موجب حمایت از صنعتگران واقعی شده و از هدر رفتن تسهیلات جلوگیری کند.