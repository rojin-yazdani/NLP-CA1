در حالی مدیرعامل سازمان هدفمندی یارانه‌ها دو بار در ماه جاری از واریز یارانه‌های نقدی در اول مهر خبر داده بود که امروز معاون پارلمانی رئیس جمهوری و دبیرخانه کارگروه تحول اقتصادی از واریز یارانه‌ها به حساب مردم در مهر ماه و نه لزوما اول مهر خبر دادند.به گزارش خبرگزاری فارس ،  بر اساس گزارشی که پایگاه اطلاع رسانی دولت در تاریخ 16 شهریور ماه منتشر کرده بود ،  بهروز مرادی مدیر عامل سازمان هدفمندی یارانه‌ها تصریح کرد که پرداخت یارانه نقدی از ابتدای مهرماه اغاز می‌شود.وی در خصوص اجرای قطعی قانون از ابتدای مهر سال‌جاری اظهار داشته بود :  اجرای قانون قطعی است و ابتدای مهر مبالغ یارانه به حساب‌ها واریز شده و همبستگی بین زمان اجرا و تغییر قیمت حامل‌ها وجود ندارد و زمان دقیق پرداخت ان به روز توسط کارگروه تحول اقتصادی مشخص و زمان برداشت از حساب‌ها نیز مصوبه کارگروه تحول اقتصادی است.مرادی همچنین در نشست اخیر خود با خبرنگاران در 28 شهریور تاکید کرده بود که یارانه نقدی از ابتدای مهر به دستور رئیس جمهور به حساب سرپرستان خانوار واریز می‌شود.این در حالی است که با انتشار خبری از قول یکی از نمایندگان مجلس مبنی بر تاخیر یک ماهه در اجرای قانون هدفمندی یارانه‌ها بلافاصله میرتاج الدینی معاون پارلمانی رئیس جمهور و پس از ان دبیرخانه کارگروه تحولات اقتصادی اطلاعیه دادند و ضمن رد کردن تاخیر در اجرای قانون تصریح کردند که یارانه‌های نقدی در مهر ماه به حساب مردم واریز می‌شود که این تاریخ می‌تواند از اول مهر تا 30 مهر در نوسان باشد و البته با گفته‌های قبلی مدیرعامل سازمان هدفمندی یارانه‌ها در تناقض است.با این تفاسیر احتمال عدم واریز یارانه‌ها در اول مهر به حساب مردم تقویت شده است و باید تا روز پنج‌شنبه منتظر ماند که ایا وعده اولیه دولت محقق می‌شود یا اینکه باید شاهد تاخیر در واریز یارانه‌های نقدی باشیم.