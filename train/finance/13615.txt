قیمت جهانی نفت در واکنش به خبرهای مثبت رسیده از مذاکرات هسته‌ای ایران و کشورهای عضو 1 + 5 در لوزان سوییس و پیش بینی برداشته شدن تحریم‌های ایران و امکان جهش ایران در تولید نفت ،  با کاهش 4 درصدی روند تنازلی به خود گرفت.به گزارش ایرنا ،  رویترز پنجشنبه شب نوشت ،  طی هشت روز گذشته تمام نگاه‌ها به نتیجه مذاکرات هسته‌ای ایران و 5 + 1 بود.در پی تعیین چارچوب توافقات انجام شده بین ایران و 5 + 1 و طرح لغو تحریم‌های غرب و سازمان ملل و در پی ان احتمال افزایش سهم ایران در تولید و صادرات نفت در اوپک قیمت جهانی نفت با کاهش 4 درصدی روبرو شد.قیمت نفت برنت به عنوان شاخص تعیین کننده در قیمت نفت جهان با تنزل 3.8 درصدی ،  2دلار و 15 سنت کاهش یافت و به رقم 54.95 دلار در بشکه رسید.قیمت نفت امریکا نیز با 2 درصد تنزل 95 سنت کاهش یافت و به رقم 49.14 دلار در بشکه در روز پنجشنبه رسید.دومینیک چریچلا کارشناس موسسه مدیریت انرژی در نیویورک در این رابطه گفت :  این سقوط قیمت به دلیل توجه بیش از حد سرمایه گذاران به توافقات بین ایران و 5 + 1 بود و انتظار می‌رود قیمت نفت در اینده‌ای نزدیک دوباره روند افزایشی به خود بگیرد.رویترز با اشاره به کاهش صادرات نفت ایران از 2و نیم میلیون بشکه در روز به یک میلیون و یکصد هزار بشکه افزود ،  حجم قابل توجه نفت ذخیره شده ایران برای صادرات با برداشته شدن تحریم‌ها می‌تواند درقیمت بازار نفت تاثیر گذار باشد.جان کیلدوف ازصندوق سرمایه گذاری انرژی نیویورک در اظهار نظری گفت :  با توجه به اطمینان از بالارفتن توان صادرات نفت ایران ،  حالا نوبت اعضای دیگر اوپک از جمله عربستان سعودی است که با کاهش صادرات نفتی خود در بالا نگاه داشتن قیمت نفت ،  تلاش کنند.اواسط سال گذشته میلادی عربستان با متقاعد کردن دیگر اعضای اوپک در ثابت نگاه داشتن سطح تولید نفتی شان موجب تنزل قیمت نفت برنت ازرقم 115 دلار در هر بشکه شده بود.