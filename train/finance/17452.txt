دولت انگلیس به دلیل مشکل کمبود گاز در این کشور مذاکراتی را با امریکا و اتحادیه اروپا اغاز کرده تا یک میدان گازی مشترک با ایران در دریای شمال را از شمول تحریم‌ها معاف و پس از وقفه 3 ساله تولید گاز در این میدان را از سر بگیرد.تسنیم به نقل از وال استریت ژورنال اعلام کرد :  دولت انگلیس تلاش دارد با جلب نظر امریکا و اتحادیه اروپا یک میدان گازی دریای شمال را از تحریم‌ها علیه ایران مستثنی کند.شرکت ملی نفت ایران با شرکت بریتیش پترولیوم در یک میدان گازی دریای شمال شراکت دارد. بریتیش پترولیوم در پی وضع تحریم‌ها علیه ایران تولید گاز از این میدان را متوقف کرده است.این تلاش در حالی انجام می‌شود که روی کار امدن رئیس جمهوری میانه رو در ایران ادامه سیاست‌های سختگیرانه علیه ایران را سخت‌تر کرده و از سوی دیگر انگلیس با مشکل کمبود عرضه گاز مواجه است و در صدد است با راه اندازی دوباره این میدان کمبود نیاز خود را جبران کند.ایران 50 درصد سهام میدان گازی رهوم را در اختیار دارد. تولید گاز از این میدان در سال 2010 و به دلیل تحریم‌ها متوقف شده است. بر اساس این گزارش مشخص نیست دولت انگلیس با استناد به چه مواد قانونی و کدام بند از مقررات تحریمی وضع شده علیه ایران خواستار معافیت این میدان از تحریم‌ها شده است اما اخیرا مقررات جدیدی در اتحادیه اروپا مصوب شده است که امکان ارائه معافیت به برخی پروژه‌ها تحت شرایط خاص را می‌دهد. یک سخنگوی اتحادیه اروپا گفت در دسامبر 2012 مقررات جدیدی در شورای اروپا تصویب شد که مقررات پیشین در مورد تحریم ایران را اصلاح کرد. سخنگوی وزارت انرژی انگلیس با تایید مذاکرات برای معافیت میدان رهوم از تحریم‌های ایران گفت :  ما در حال رایزنی با اتحادیه اروپا در این زمینه هستیم و در وقت مقتضی گزارش مذاکرات منتشر خواهد شد. سخنگوی وزارت خارجی امریکا نیز از مذاکرات لندن با واشنگتن در این باره خبر داد اما از ذکر جزئیات بیشتر در این باره خودداری کرد. میدان گازی رهوم پیش از توقف تولید هر روز 5.4 میلیون مترمکعب گاز تولید می‌کرد. این رقم معادل 5 درصد کل تولید کنونی گاز انگلیس است.ایران در سال 1973 با تشکیل یک شرکت سرمایه گذاری مشترک در این میدان سهیم شد. در سال 1977 گاز در این میدان کشف شد اما به دلیل مشکلات فنی در سال 2005 بهره برداری از این میدان اغاز گردید.