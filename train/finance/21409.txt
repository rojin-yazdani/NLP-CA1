فعالیت نامنظم و تعطیلی چند روزه پمپ بنزین شرف تنها ایستگاه سوخت‌رسانی بنزین در شهر جاسک باعث سرگردانی مردم و بروز مشکلاتی در این بندر ساحلی شده است.به گزارش فارس از بندرجاسک ،  اگر چه این روزها برخی مسئولان شهرستانی و استانی و حتی کشوری بحث توسعه سواحل مکران و بندرجاسک را بارها و بارها از رسانه‌ها مطرح و بازگو می‌کنند اما در واقعیت این بندرساحلی در شرق هرمزگان هنوز در بسیاری از موارد زیرساختی که لازمه توسعه اولیه یک شهر و حتی یک روستاست را ندارد که به عنوان مثال می‌توان به معضل توزیع بنزین در سطح شهر جاسک اشاره کرد.چند ماهی است که فعالیت نامنظم و تعطیلی چند روزه پمپ بنزین شرف تنها ایستگاه سوخت‌رسانی بنزین در سطح شهر جاسک شهروندان ساحل‌نشین را سردرگم کرده و نبود بنزین هم به مشکلات‌شان اضافه شده است.تعطیلی چندین روزه پمپ بنزین شرف در این شهر سبب به وجود امدن بازار سیاه بنزین در کنار پمپ بنزین و سطح شهر جاسک و رسیدن هر لیتر بنزین تا دو هزار تومان شده است و مردم به دلیل محدودیت شدید چاره‌ای جز تهیه سوخت با این قیمت ندارند.نبود بنزین در شهر جاسک تنها مشکل رانندگان نیست بلکه همه مردم با این کاستی به نوعی درگیر هستند و از طرفی صدها قایق ماهیگیری هم از فعالیت روزانه صیادی خود جا مانده‌اند.در حال حاضر مردم برای تامین سوخت بنزین خود باید یکی از دو راه موجود را انتخاب کنند یا با طی کردن ده‌ها کیلومتر به خارج از شهر رفته و ساعت‌ها در صف‌های طولانی با معطلی چند ساعته سوخت‌گیری کنند یا از بنزین ارائه شده توسط دلالان که گاهی تا چند برابر قیمت دولتی عرضه می‌شود ،  استفاده کنند.در حال حاضر یک نیاز اصلی و شاید پیش پا افتاده‌ای مانند تامین سوخت نباید در این شهر به معضل تبدیل شود که نیازمند مدیریت شهری است که تا به حال رخ نداده است.در پایان مردم انتظار دارند مسئولان شهرستان تامین بنزین این جایگاه را با اقدامی کارشناسی شده مدیریت کنند تا مردم جاسک بیش از این با این چالش دست و پنجه نرم نکنند.