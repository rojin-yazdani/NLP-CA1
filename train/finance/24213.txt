عضو کمیسیون برنامه و بودجه مجلس ،  از افزایش 100 درصدی هزینه کاشت ،  نگهداری و برداشت برنج در کشور خبر داد و گفت :  برنج‌کاران در سال 90 با افزایش 100 درصدی هزینه‌ها روبه‌رو شدند ؛  به گونه‌ای که هزینه شخم زدن یک هکتار شالیزار از 150هزار تومان به حدود 350 هزار تومان و هزینه استخدام کارگر نیز از 20هزار تومان به بیش از 40 هزار تومان افزایش یافته است.به گزارش خانه ملت ،  جبار کوچکی نژاد ارم ساداتی از افزایش هزینه‌های کشت برنج بر اثر اجرای قانون هدفمندی یارانه‌ها و افزایش قیمت سوخت مصرفی کشاورزان خبر داد . نماینده مردم رشت در مجلس شورای اسلامی ،  تصریح کرد :  برنج‌کاران کشور امسال با رشد بی سابقه هزینه‌های کاشت روبه‌رو شده‌اند و تنها در یک قلم هزینه شخم شالیزارها بیش از 100 درصد رشد پیدا کرده و از هکتاری 150 هزارتومان به هکتاری 350 هزار تومان رسیده است .  وزارت کشاورزی و بازرگانی مواظب تاثیر افزایش هزینه کاشت بر قیمت تمام شده برنج ،  باشند عضو کمیسیون برنامه و بودجه و محاسبات مجلس با بیان این که بخشی از افزایش هزینه‌های کاشت برنج به اجرای قانون هدفمندی یارانه‌ها مربوط می‌شود ،  تاکید کرد :  وزارت بازرگانی و وزارت کشاورزی به‌عنوان مسئولان حمایت از مصرف کنندگان و تولیدکنندگان داخلی باید به گونه‌ای برنامه‌ریزی کنند که اثر مستقیم افزایش قیمت‌ها بر قیمت تمام شده برنج کاهش یابد . وی همچنین افزود :  تقریبا تمامی هزینه‌های کشت برنج از هزینه تهیه بذر و نشا گرفته تا هزینه‌های مربوط به حمل و نقل وشخم اراضی افزایش یافته است ؛  به گونه‌ای که می‌توان گفت به طور متوسط هزینه تولید برنج 100 درصد افزایش پیدا کرده است . سالانه سه میلیون تن برنج در کشور مصرف می‌شود که حدود دو میلیون و 300هزار تن از این مقدار در داخل کشور و به دست برنج‌کاران ایرانی تولید می‌شود.