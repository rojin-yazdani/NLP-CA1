فرهاد توحیدی خبر داد در پی شکایت وزارت فرهنگ و ارشاد اسلامی از خانه سینما دادگاهی در 21 دی ماه در محکمه قضایی برگزار می‌شود.به گزارش ایسنا ،  رییس هیئت مدیره خانه سینما توضیح داد :  وزارت ارشاد خواستار صدور دستور موقت مبنی بر جلوگیری از فعالیت موسسه خانه سینما به خاطر اساسنامه غیر قانونی شده است ،  بر این اساس همچنین خواستار ابطال اساسنامه مصوب مجمع عمومی فوق‌العاده مورخ 20 خرداد ماه 87 هم شده است. وی خاطرنشان کرد :  مسئولان وزارت ارشاد از محاکم قضایی هم خواسته‌اند ،  اداره کل ثبت شرکت‌ها را موظف کند تا نسبت به ابطلال اساسنامه فعلی خانه سینما اقدام کنند. توحیدی تصریح کرد :  علاوه بر خانه سینما ،  وزارت ارشاد از اداره کل ثبت شرکت‌ها هم شکایت کرده است. رییس هیئت مدیره خانه سینما گفت :  براساس این شکایت ،  نمایندگان خانه سینما در جلسه مورخ 21 دی ماه 90 حضور پیدا می‌کنند و از انچه خانه سینما به ان اعتقاد دارد دفاع خواهند کرد. توحیدی درباره دلایل شکایت از خانه سینما توضیح داد :  وزارت ارشاد با استناد به اساسنامه قبلی خانه سینما که بر مبنای ان ،  تغییرات اساسنامه باید به اطلاع وزارت ارشاد و به تائید شورای فرهنگی عمومی برسد و چون اساسنامه سال 87 از این دو ویژگی برخوردار نیست ،  ابطال ان را خواستار شده است. بنابراین ما هم باید مستندات خود را به دادگاه ببریم. وی همچنین خاطرنشان کرد :  از اداره ثبت شرکت‌ها هم که بدون مجوز شورای فرهنگ عمومی ، اساسنامه خانه سینما را ثبت کرده است ،  شکایت شده است. رییس هیئت مدیره خانه سینما تاکید کرد :  خانه سینما خودش را موظف می‌داند از اساسنامه‌ای که اجماع اصناف و مصوب مجمع عمومی فوق العاده است ،  دفاع بکند بنابراین امیدواریم دفاعیات مورد پذیرش قضات شریف قوه قضاییه قرار بگیرد و خانه سینما فعالیتش را بر مبنای اساسنامه برامده از اراده اصناف ادامه بدهد. فرهاد توحیدی همچنین توضیح درباره دفاعیات خانه سینما از این شکایت را به جلسه دادگاه موکول کرد.