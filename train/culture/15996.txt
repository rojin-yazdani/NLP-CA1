شورای نظارت بر صدا و سیما نسبت به استفاده ابزاری از نمادها و اماکن مذهبی و ترویج اشرافی گری و تجمل پرستی در پیام‌های بازرگانی رسانه ملی تذکر داد.به گزارش فارس ،  شورای نظارت بر صدا و سیما در نامه‌ای به عزت‌الله ضرغامی ریاست این سازمان ،  در 7 مورد نسبت به پیام‌های بازرگانی رسانه ملی تذکر داد.در این نامه نسبت به معرفی و ترویج نمادها و نمودهای مرتبط با سبک زندگی غربی در پیام‌های بازرگانی و ترویج اشرافی گری و تجمل پرستی در این پیام‌ها انتقاد شده است.شورای نظارت بر صدا و سیما همچنین نسبت به استفاده ابزاری از زنان و ترویج نوعی مانکنیسم در تبلیغات کالاها و موسسات در پیام‌های بازرگانی و ترویج انگاره‌های تبلیغاتی نظام سرمایه‌داری از قبیل اغواگرایی ،  ایجاد حرص و طمع و تحقیر در بین مردم از طریق این پیام‌ها و تبلیغ کالاهای خارجی و محصولات غرب در جهت ترویج مصرف ان کالاها در مقابل کالای داخلی به ضرغامی تذکر داده است.استفاده ابزاری از نمادها و اماکن مذهبی و استفاده از اماکن و خانه‌ها با معماری غربی در جهت ترویج سبک زندگی غربی در پیام‌های بازرگانی رسانه ملی از دیگر موارد مورد انتقاد شورای نظارت بر صدا و سیماست.این گزارش نمونه‌ای از گزارشات کارشناسان شورای نظارت بر صدا و سیما درباره عملکرد این سازمان است که بر اساس شنیده‌ها ،  تاکنون بی پاسخ مانده است.