اصغر یوسف نژاد نماینده مردم ساری  ،  باری دیگر از انتصاب‌های اعضای هیات مدیره استقلال و پرسپولیس انتقاد کرد.نایب رئیس فراکسیون ورزش مجلس در گفت و گویی با خبرانلاین  ،  پاسخ اظهارات اخیر رسولی نژاد  ، رئیس هیات مدیره استقلال را داد و گفت :  چنانچه دوستی مصاحبه کرده و گفته باشد  ،  حضور در هیات مدیره شغل نیست  ،  حتما قانون اساسی را نخوانده است. اصل 141 قانون اساسی تاکید دارد کسی نمی‌تواند بیش از یک شغل دولتی داشته باشد و داشتن هر نوع شغلی در موسساتی که تمام یا قسمتی از سرمایه ان متعلق به دولت وموسسات عمومی باشد ممنوع است. این دو باشگاه چون از دولت پول می‌گیرند پس دولتی محسوب می‌شوند و فعالیت در ان حتی اگر بدون دریافت حقوق تصرف در اموال دولتی کرده پس این در تضاد با اصل 141 قانون اساسی است. او ادامه داد :  همچنین در ماده 187 قانون اصل 44 بنگاه‌ها و موسساتی که در لیست هیات واگذاری قرار می‌گیرند  ،  کلیه حقوق اعمال مالکیت شان به وزارت اقتصاد واگذار می‌شود و از زمان تصویب واگذاری هر نوع نقل و انتقال  ،  بدون مجوز وزارت اقتصاد در حکم تصرف غیرقانونی در اموال قانونی محسوب می‌شود. همچنین بند پ جز 40 قانون بودجه سال 90 می‌گوید در هر بنگاه مثل استقلال و پرسپولیس که در فهرست واگذاری هستند وزارت اقتصاد مکلف است نسبت به تشکیل مجمع عمومی ان اقدام کند. مجمع عمومی عهده دار تشکیل اعضای هیات مدیره است. بنابراین این هیات مدیره‌ها را باید وزارت اقتصاد معرفی می‌کرد نه وزارت ورزش. یوسف نژاد درباره حضور همکارانش در هیات مدیره‌ها که جنجالی به راه انداخته است هم گفت :  من با این دوستان صحبت کردم شخصا حضور افراد سیاسی در ورزش را صلاح نمی‌دانم. ورزش به اندازه کافی تاوان حضور سیاسی‌ها را داده است. الان باید این اعتماد را به ورزش داشته باشیم تا از درون خودشان مدیرانی را برای اداره امور انتخاب کنند. حتی می‌بینیم که دیگر مردم هم این نوع انتصاب‌ها را پس می‌زنند و نتایج نظرسنجی 90 گویای همین حقیقت است. مردم دیگر خسته شدند و می‌گویند ورزش تا کی باید تاوان این حضورها را بدهد.