علیرضا قزوه شاعر برجسته کشورمان در دل نوشته ارسالی خود برای تابناک اورده است : برگشتم به باران‌های هند. بارانی‌تر از همیشه و باران هنوز بند نیامده است .انجا هوا افتابی‌تر از تمام دنیاست. با همه لکه‌های خاکستری ابرهایی که نمی‌بارند .برگشتم و دیروز و دیشب سه ساعت تمام را در ترافیک سنگین دهلی بودم و یاد گرفتم به شیوه این مردم ارام باشم و با بوق‌های مکرر بخندم و به راننده ریگشای کنار دستی‌ام که نگاه می‌کنم از پشت شیشه بارانی لبخندش را با لبخند جواب بدهم و ناگهان در باران شیشه را پایین بیاورم و برایش ترانه ایرانی بخوانم .روزهایی که گذشت نیاز به بازخوانی و بازبینی دارد. با همه یادداشت‌ها و شعرهای من و دوستانم و تاریخ همین هاست نه عزل و نصب‌های یک شبه اهل سیاست .روزهایی که گذشت بچه‌های سر به راه با کیف انگلیسی در دست در شبکه‌های صدای امریکا و بی بی سی با دمشان چه گردوها که نشکستند و من و ما از دست بعضی ناشناسان داخلی چه حرص‌ها که نخوردیم .این همه داد زدیم که فرهنگ فرهنگ و هنوز اقایان در پی نصب وزیران فرهنگ سیاسی هستند. و مشکل همه این ماجراها ندانستن ادبیات و نداشتن ادبیات و ادب بود و تا هنوز با داشتن این همه ادیب با حکمت و این همه اهل اندیشه و خرد باید بنشینیم که کدام طفل ناقص الخلقه سیاسی به پدر جدی فرهنگ تعیین شود .برگشتم به جایی که اگر بوق بزنم کسی به من فحش نمی‌دهد و اگر در خیابان بزنم زیر اواز کسی نمی‌گوید که چرا .برگشتم به جایی که روزنامه کیهان ندارد و برای دنیا تعیین تکلیف نمی‌کند. به جای داد و قال ،  برنج و سیب زمینی کیلویی دویست تومانی تولید می‌کند تا گرسنگان با ابرو زندگی کنند و با یک میلیارد و اندی جمعیت هنوز قیمت گوشت گاو به دو هزار تومان نرسیده است .اینجا میوه‌ها را می‌توان سوا کرد و اگر هم خودت نخواهی برایت سوا می‌کنند و به تو تعظیم هم می‌کنند .به هر حال این دوره هم مخروط را نه بر قاعده که بر راس تیزش استوار می‌کنند و باز همان‌اش است و همان کاسه و همان حکایت همیشگی .حتی زمزمه‌هایش هم هست که سیاست فرهنگی و فرهنگ سیاسی و  …  اما همه‌اش حرف است. فرهنگ هنوز منشی و دربان اهل سیاست است در این دولت و در دولت‌های قبل هم .اگر فرهنگ اصل بود که برای گفتن شعری یا حقیقتی نباید از این جماعت و ان جماعت تحقیر می‌شنیدم .اگر فرهنگ اصل بود در خیابان عابران از کنار هم با لبخند می‌گذشتند و در وبلاگ‌ها دوستان شاعر برای هم می‌نوشتند :  قربانت شوم کجایی که دلتنگت بودم .اگر فرهنگ اصل بود که نه پسر روح الامینی را بی گناه می‌کشتند و نه پسر دوست ما را بی گناه سیلی می‌زدند .اگر فرهنگ اصل بود که اهل سیاست به زبان درشت با هم مناظره نمی‌کردند .اگر فرهنگ اصل بود موسوی به احمدی نژاد تبریک می‌گفت و احمدی نژاد به موسوی می‌گفت قربانت شوم این دولت دست یاری به سوی شما نیز دراز می‌کند .اگر فرهنگ اصل بود که رنگ سبز که رنگ جلد قران‌ها و امامزاده‌ها بود زیر دست و پا نمی‌افتاد و هزار هزار حرف دیگر .اگر فرهنگ اصل بود که اموال مردم به اتش کشیده نمی‌شد .اگر فرهنگ اصل بود که برادر با برادر قهر نمی‌کرد .اگر فرهنگ اصل بود وزیر فرهنگ مقامی بالاتر از وزیر کشور و وزیر خارجه داشت و معاون اول بود .اگر فرهنگ اصل بود که من این همه حرص نمی‌خوردم  … برگشتم به باران‌های هند. بارانی‌تر از همیشه و باران هنوز بند نیامده است …