وکیل خانه سینما در پی اظهارات اخیر معاون سازمان سینمایی کشور درباره‌ی خانه‌ی سینما توضیحاتی داد.جمال خندان کوچکی وکیل و مشاور حقوقی خانه سینما در واکنش به اظهارات عظیمی معاون سازمان سینمایی کشور به ایسنا گفت :  رئیس سازمان سینمایی کشور به رای دادگاه مبنی بر منع وزارت ارشاد از تشکیل خانه سینمای جدید اعتراض کرده و حتی حاضر شده است ،  معادل مبلغ خسارت احتمالی مندرج در رای دادگاه را در حق صندوق دادگستری تودیع نماید اما قاضی دادگاه تقاضای رفع اثر از دستور پیشین خود را نپذیرفته و مضاف بر ان رئیس سازمان سینمایی کشور را نیز در پرونده شکایت خانه سینما فاقد سمت قانونی تشخیص داده است. مشاور حقوقی خانه سینما در پاسخ به این سوال که معاون سازمان سینمایی از صنوف عضو خانه سینما به‌عنوان صنوفی که هنوز قانونی نشده‌اند ،  یاد کرده است گفت :  از نظر اساسنامه خانه سینما که مورد تایید و ثبت در اداره ثبت شرکت‌ها و موسسات غیر تجاری قوه قضائیه قرار گرفته و در روزنامه رسمی کشور منتشر شده و هم اکنون نیز ملاک عمل است. مجمع عمومی خانه سینما اجازه تصویب ایجاد صنوف سینمایی جهت عضویت در خانه سینما به نحو قانونی را دارد ،  لذا صنوف 29 گانه‌ای سینمایی که عضو خانه سینما هستند ،  قانونی هستند.