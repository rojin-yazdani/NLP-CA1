بانوی کردستانی با اقدام نمادین فرهنگی ،  برنامه اهدای لباس محلی کردی را به کاترین اشتون نماینده اتحادیه اروپا برنامه ریزی کرده است.به گزارش ایرنا به نقل از روابط عمومی استانداری کردستان ،  سوسن السادات جاسبی طراح لباس‌های محلی کردی در سنندج گفت :  اهدای این لباس به منظور ارایه توانمندی‌های فرهنگی بویژه جنبه‌های زیبایی شناختی و تنوع بی نظیر لباس و پوشش‌های محلی اقوام ایرانی بخصوص لباس‌های کردی و اطلاع رسانی و اشاعه فرهنگ ،  اداب و رسوم و صنایع دستی این مرز و بوم به جهانیان صورت گفته است.وی افزود :  پس از مشاهده رعایت حجاب توسط خانم اشتون تصمیم گرفته شد ،  لباس محلی کردی را به عنوان هدیه به وی تقدیم کنم تا ضمن مشاهده هنر و صنایع دستی اقوام ایرانی بویژه مردم کردستان ،  در مجموع این حرکت موجب شود پیام نوع دوستی و صلح دوستی مردم میهن اسلامی ایران از جمله کردستانی‌ها به گوش جهانیان برسد.وی تصریح کرد :  برای عملی شدن این برنامه ،  با دفتر ریاست جمهوری هماهنگی شد و در چارچوب رایزنی‌های استاندار کردستان با وزارت امور خارجه ،  تصمیم گرفته شد با همکاری محمدجواد ظریف وزیر امور خارجه ،  مجموعه لباس اهدایی در دور بعدی مذاکرات ایران و 1 + 5 به نماینده اتحادیه اروپا اعطا شود.جاسبی کردستان را مهد تمدن و ارزش‌های فرهنگی ناب و متعالی دانست و گفت :  به عنوان یک کردستانی به این کار افتخار می‌کنم زیرا لباس کردی از لحاظ حجاب ،  پوشش و زیبایی ویژگی‌های بی نظیری دارد که امیدوارم با این اقدام توانسته باشم فرهنگ غنی استان کردستان را معرفی کنم.وی اظهار کرد :  به دلیل پوشش مناسب لباس محلی کردی ،  امیدواریم مردم کردستان از لباس کردی همچنان استفاده کرده و حفظ این ارزش فرهنگی از سوی جامعه در همه عرصه مورد توجه قرار گیرد.جاسبی در ادامه خواستار همکاری استانداری کردستان برای میزبانی جشنواره سالانه لباس‌های محلی اقوام مختلف ایران شد و گفت :  امید است با تحقق این امر موجب شود تا یکبار دیگر کردستان کانون توجه برنامه‌ها فرهنگی و توسعه ارزش‌های معنوی قرار گیرد.وی ابراز امیدواری کرد :  با راه اندازی مرکز تخصصی طراحی نقش و نگار لباس و پوشش کردی و نیز اختصاص یک رشته تحصیلی یا واحد درسی در سطح هنرستان‌ها یا دانشگاه‌های مختلف در استان به مباحث طراحی و اشنایی با لباس محلی استان توجه بیشتری منتقل کرد.این هنرمند کردستانی حفظ و صیانت از پوشش‌ها و لباس‌های محلی را وظیفه‌ای همگانی برای حراست از این سرمایه ملی برشمرد و گفت :  باید با بررسی ویژگی‌های ظاهری و ماهیت و فلسفه درونی پوشش لباس محلی استان ،  ضمن تقدیر از نسل‌های گذشته این ارزش فرهنگی را به نسل اینده استان انعکاس داد.وی وجود تعامل با اقلیم کردستان عراق را برای اشنایی بیشتر با نحوه پوشش و لباس‌های رایج طرفین بسیار حائز اهمیت برشمرد.جاسبی در پایان بر نقش خانواده‌ها در گسترش استفاده از لباس‌های محلی به ویژه در استان کردستان تاکید کرد.