خبرنامه دانشجویان ایران : فرزند علامه حسن زاده املی از بستری شدن حضرت علامه به دلیل شکستگی پا خبر داد. علی حسن زاده فرزند علامه حسن حسن زاده املی در گفت و گو با رسا گفت :  علامه حسن زاده املی شامگاه روز شنبه هجدهم شهریورماه به دلیل افتادن از پله دچار شکستگی در پای چپ شده و در یکی از بیمارستان‌های تهران بستری شده است. حسن زاده با بیان این که پای چپ حضرت علامه از قسمت گردن سوم و محل اتصال به لگن شکسته است گفت :  حضرت علامه حسن زاده املی فوق العاده در زحمت بوده و از مردم شریف و مومن خواهان دعا هستیم. وی با اشاره به عیادت رییس مجلس شورای اسلامی و وزیر بهداشت از علامه حسن زاده املی گفت :  خانواده علامه حسن زاده املی از همه بزرگوارانی که برای عیادت زحمت کشیده‌اند و یا جویای احوال حضرت علامه هستند تشکر می‌کند. حسن زاده در پایان تاکید کرد هرگونه خبر تکمیلی انشالله از طریق خبرگزاری رسا به محضر علاقمندان به حضرت علامه اطلاع رسانی خواهد شد.