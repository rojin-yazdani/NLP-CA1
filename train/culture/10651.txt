رئیس سازمان بازرگانی استان تهران گفت  :  گوشت گرم قرمز با هدف تنظیم بازار در 100 واحد صنفی تهران توزیع شده است و هرکیلو گوشت گوسفندی به قیمت 12هزار و 100 تومان و گوشت گوساله هم 7700 تومان عرضه می‌شود. عباس قبادی در مصاحبه با خبرنگار واحد مرکزی خبر با بیان اینکه برای تامین گوشت مورد نیاز استان در ماه مبارک رمضان در کنار تولید داخل  ،  دام‌های زنده هم وارد می‌شود  ،  افزود  :  عرضه روزانه بیش از 150 تن گوشت مرغ گرم و 100 تن مرغ منجمد و همچنین عرضه گوشت گوسفندی گرم و گوساله توانسته است در کاهش قیمت‌های مواد پروتئینی در بازار تاثیرگذار باشد.وی گفت‌ :  توزیع مرغ با قیمت تنظیم بازار در تهران موجب شد تا امروز در میدان بهمن هر کیلوگرم مرغ به صورت عمده به قیمت 2850 تومان عرضه شود و با عرضه مرغ تنظیم بازار به لحاظ قیمت برابری کرد.قبادی با بیان اینکه اگر سازمان بازرگانی استان تهران برای این عرضه اقدام نمی‌کرد قیمت هر کیلو مرغ در خرده فروشی‌ها به بیش از چهار هزار تومان می‌رسید  ،  افزود :  مردم مطمئن باشند با ورود به ماه مبارک رمضان و ادامه عرضه گوشت مرغ و قرمز  ؛  بازار با کاهش قیمت مواجه خواهد شد.