طرح ملی مبادله کتاب به زودی از طریق دنیای مجازی به مخاطبان اعلام می‌شود.به گزارش واحد مرکزی خبر  ،  سرپرست معاونت فرهنگی وزارت فرهنگ و ارشاد اسلامی امروز در حاشیه افتتاح نمایشگاه سراسری کتاب در نمایشگاه بین المللی شهرکرد گفت :  این طرح با موافقت وزارتخانه‌های کشور و فرهنگ و ارشاد اسلامی اجرا می‌شود.علی اسماعیلی افزود :  با اجرای این طرح که معرفت نام دارد و در بستر it  ( دنیای مجازی  )  تدارک دیده شده است امکان جابجایی کتاب در سطح کشور را فراهم و از تلمبار شدن کتاب در یک نقطه کشور جلوگیری می‌کند.داوطلبان دریافت کتاب و دارندگان این کالای فرهنگی به صورت همزمان ضمن دریافت اطلاعات یکدیگر از موقعیتی ممتاز برای معاوضه کتاب‌های خود و دریافت منابع جدید برخوردار می‌شوند.وی گفت :  جمهوری اسلامی ایران از نظر انتشار عناوین کتب در جهان رتبه دهم و در منطقه جایگاه نخست را داراست که به زودی طرح کتاب همراه نیز در ایران همگانی می‌شود.سرپرست معاونت فرهنگی وزارت فرهنگ و ارشاد اسلامی افزود :  برای بستر سازی اجرای این طرح بیش از چهار هزار و 783 نسخه کتاب الکترونیک به صورت رسمی در فضاهای مجازی منتشر شده است.اسماعیلی با بیان اینکه از ابتدای انقلاب تاکنون بیش از 821 هزار عنوان کتاب در کشور مجوز چاپ گرفته است  ،  افزود :  از این تعداد بیش از 151 هزار عنوان در حوزه دین مجوز چاپ گرفته است.وی با تاکید بر ضرورت تصویرگری کتاب گفت :  کشور در زمینه تصویرگری کتاب به خصوص در حوزه کودک و نوجوان در دنیا اول و در عناوین کودک و نوجوان رتبه دوم دنیا را دارد.