دیشب و امروز همزمان با شب قدر و روز بیست‌ویکم رمضان ،  مجالس عزا و ادعیه در شرایطی برقرار بود که برخی از جوانان ترجیح دادند بیش از ان که داغدار امام اول شیعیان باشند ،  رهرو شب‌گرد کوچه‌های کوفه باشند و کوچه‌ها را به قصد سیر کشیدن شکم کودکان گرسنه در نیمه‌های شب بپیمایند ؛  کاری که کاش هر شب رخ دهد و هیچ همسایه‌مان گرسنه نماند.به گزارش تابناک  ،  پیامبر اکرم  ( ص )  فرمود :  لا یشبع المؤمن دون جاره ؛  نباید مؤمن بدون همسایه‌اش سیر شود  [ و همسایه گرسنه باشد ] . پیامبر اکرم صلی الله علیه و اله فرمود :  ما امن بی من بات شبعان و جاره جائع قال و ما من اهل قریه یبیت و فیهم جائع ینظر الله الیهم یوم القیامه ؛  به من ایمان نیاورده است کسی که سیر بخوابد و همسایه‌اش گرسنه باشد و نیز فرمود :  اهل قریه‌ای که  [ سیر  ]  بخوابد ،  در حالی که در بین انها گرسنه‌ای  [ خوابیده ]  است ،  خداوند به انها در روز قیامت نظر  [ رحمت ]  نمی‌کند . نقل کرده‌اند که شبانگاهی سیدبحرالعلوم ،  یکی از شاگردانش را خواست و با تمام خشم و عصبانیت بر او خروشید و گفت :  در همسایگی تو فردی است بینوا که با چند کودک خود گرسنه هستند. چرا به حال ان‌ها رسیدگی نمی‌کنی ?  شاگرد گفت :  به خدا سوگند ،  نمی‌دانستم که ان‌ها چنین مشکلی دارند. سید گفت :  همین که نمی‌دانستی ،  مرا خشمگین کرده ،  والا اگر می‌دانستی و کاری نمی‌کردی ،  کافر بودی. اما حد همسایه کجاست ?  رسول اکرم  ( ص )  این حد و مرز را مشخص کرده و فرموده‌اند :  حد الجوار اربعون دارا ؛  حد همسایگی تا چهل خانه  [ به اطراف ]  است که از هر چهار طرف تا چهل خانه جزو همسایه به حساب می‌اید و بنابراین مسئولیت همسایه‌داری ،  مسئولیتی بس سنگین است که نمی‌توان به سادگی از کنارش گذر کرد و اسوده بود که با عمل به واجبات و مستحبات و دوری از محرمات معمول ،  تکلیف دینداری محقق شده است. علی  ( ع )  نخستین مردی که به پیامبر اسلام  ( ص )  ایمان اورد ؛  چه در دوران حضور در جایگاه حاکمیت بخشی از بلاد اسلام و چه در دوران خانه نشینی و مظلومیت دوچندانی که بر ایشان تحمیل شد ،  نزدیک‌ترین نگاه را به همسایگان داشت و این همسایگان دامنه‌شان بیش از چهل خانه پیرامون امیرالمونین بود و گرسنگان کوفه ان دوران را تماما شامل می‌شد ،  به گونه‌ای که در دوران برقراری عدالت علی  ( ع )  ،  هیچ گرسنه‌ای در این شهر سر بر بالین نمی‌گذاشت‌. در شب 21 رمضان در مظلومیت امام اول شیعیان که با چاه درد و دل می‌کرد ،  گریستیم و امروز نیز عزادار مردی بودیم که در محراب شهید شد اما انچنان مظلوم و دینداری‌اش به دور از خودنمایی بود که وقتی خبر در سرزمین‌های اسلامی پخش شد ،  گروهی جاهل پرسیدند :  مگر علی نماز می‌خواند ?  با این حال ،  ایا این مظلوم معصوم عالم تنها سینه زن می‌خواهد و همین که هر سال در شب و روز هجده تا بیست و یکم داغدارش باشیم ،  شیعه بودنمان را به اثبات رسانده‌ایم ?  بی‌گمان چنین نیست و علی  ( ع )  بیش از سینه‌زن ،  رهرو می‌خواهد ؛  رهروانی که منششان هر بی‌خدایی را عاشق مکتب علی  ( ع )  کند و بدین شکل شیعه قلب جهانیان را فتح کند. این شب‌ها که به امید وصال یار قران سر می‌گیریم و علی  ( ع )  و فرزندان پاکش را واسطه پذیرش دعاهایمان می‌کنیم ،  بسیاری از جوانان ضمن توسل به اول امام شیعیان ،  در خانه فقرا و گرسنگان را می‌زنند تا نشان دهند هنوز هستند پیروان علی که به گریه کردن برای او بسنده نمی‌کنند. این گروه‌ها که با چند عنوان در روزهای اخیر ،  دست به این شب‌گردی و پخش کمک‌های مردمی میان نیازمندان کردند ،  کار ارزشمندی را در پیش گرفته‌اند که اگر به کلام پیامبر اعظم  ( ع )  و امام اول شیعیان اعتقاد داشته باشیم ،  می‌بایست به سهم خود پیگیرش باشیم ،  زیرا حداقل اقدامات فرهنگی اجتماعی دولتی که توسط نهادهای عریض و طویل صورت می‌پذیرد ،  نتوانسته باعث شود تا در این مملکت شیعی ،  کسی گرسنه سر بر بالین گذارد. بنابراین اگر شیعه علی هستیم ،  از چنین حرکتی حمایت کنیم تا نه در روزهای رمضان و نه شب‌های قدر که همه ایام سال و در تمامی نقاط محروم این کشور ،  فقرا و مستمندان هم‌زبانمان حداقل قوت را برای ادامه حیات داشته باشند و دلخوش به مسلمانی‌مان ،  سر بر بالین نگذاریم ،  در حالی که همسایه‌مان در چهل خانه ان سوتر گرسنه باشد. در این شب‌ها ،  همان گونه که قصد ترک گناهانمان را می‌کنیم ،  قصد ترک بخشی از دارایی‌هایمان را کرده و ان را صرف چنین اموری کنیم و درد گرسنگی را از دل کودکان به یک وعده غذای گرم برباییم.