رئیس هیئت مدیره شرکت تعاونی ناشران اصفهان گفت :  با وضع مالیات ،  گرانی کتاب به حدی می‌رسد که دیگر کسی سراغ خرید کتاب نمی‌رود.مهدی نقش در گفت‌وگو با ایسنا ،  با بیان این که در حال حاضر انتشاراتی‌ها به دلیل وضعیت بد کتاب به حالت تعطیل رسیده‌اند ،  اظهار کرد :  با تحمیل مالیات بر ناشران وضع این گروه شغلی بدتر می‌شود.وی افزود :  در حال حاضر قیمت کتاب گران است و تعداد اندکی کتاب می‌خوانند و اگر مالیات نیز به قیمت کتاب افزوده شود ،  دیگر کسی سراغ خرید کتاب نمی‌رود.این ناشر با اشاره به انواع کتاب‌هایی که چاپ می‌شود ،  ادامه داد :  اگر اوضاع اینگونه پیش برود از این به بعد ناشران تنها به سمت چاپ کتاب‌های درسی می‌روند.نقش اخذ مالیات از ناشران را خلاف قانون دانست و تصریح کرد :  وزارت فرهنگ و ارشاد و اتحادیه ناشران به اداره اقتصاد و دارایی اعتراض کرده و پیگیر این مساله هستند اما تاثیری نداشته و همچنان اخذ مالیات از ناشران ادامه دارد. در صورتی‌که بر اساس مصوبه مجلس نشر و ناشران مشمول قوانین مالیاتی نیستند.وی با بیان این که ناشران و کتابفروشان به هم وابسته‌اند ،  اضافه کرد :  کتاب در دو سه سال اخیر بسیار گران شده و اگر باز هم گران شود بر کار کتابفروشان تاثیر می‌گذارد و انها را ضعیف می‌کند.رئیس هیئت مدیره شرکت تعاونی ناشران اصفهان خاطرنشان کرد :  به دلیل بالا رفتن حقوق اداره کار مجبور شدیم قیمت کتاب را بالا ببریم تا هزینه‌های خود را تامین کنیم زیرا ناشران با کارگران بسیاری در چاپخانه رو به رو هستند. همچنین حقوق تایپیست و اماده سازی کتاب نیز بالا رفته است.نقش با تاکید بر حمایت از ناشران گفت :  خدمات حروف‌چینی ،  ویراستاری و چاپ با کارمند و کارگر سر و کار دارد و ناشران هزینه‌های زیادی را متحمل می‌شوند ،  بنابراین اخذ مالیات تعطیلی محض انتشارات را به دنبال خواهد داشت.وی افزود :  قبلا با سوبسید به کاغذ ،  حمایت از ناشران و اعطا بن خرید کتاب به دانشجویان و اقشار مختلف از کتاب حمایت می‌شد و اکنون نیز اگر این سیاست‌ها دنبال شود بازار کتاب رونق پیدا می‌کند.رئیس هیئت مدیره شرکت تعاونی ناشران اصفهان ادامه داد :  در همه کشورهای دنیا برای بالا بردن سطح فرهنگ از کتاب حمایت می‌شود و سعی دارند تا با در اختیار قرار دادن کتاب ارزان به مردم انها را تشویق به مطالعه کنند.