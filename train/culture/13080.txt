معاون پارلمانی وزارت کشور از اعمال فشار ایران به سازمان اطلاعات پاکستان خبر داد که منجر به تغییر مسئولان امنیتی این کشور در منطقه بلوچستان پاکستان شد .به گزارش خبرانلاین مهدی محمدی فر که قصد نداشت درباره پیگیری‌های وزارت کشور برای دستگیری ریگی سرکرده گروه جندالله مصاحبه کند در راهروهای پارلمان به خبرنگاران گفت :  برخی همچون ریگی حتی به خاطر انکه در صدر اخبار قرار بگیرند به خود افتخار می‌کنند. همچون صدام که چون نامش رعب برانگیز بود خوشحال می‌شد ؛  افرادی همچون ریگی هم از اینکه در صدر اخبار باشند و هر روز از انها مطلبی منتشر شود لذت می‌برند. از این رو نباید با انتشار اخبار بیشتر وی را به چهره‌ای مطرح تبدیل کنیم .وی بر این اساس ترجیح داد که حرفی درباره وی نزند. البته در عین حال گفت که وزارت کشور همچنان به فعالیت‌هایش در این باره ادامه می‌دهد .معاون پارلمانی وزارت کشور در قالب همین گپ با خبرنگاران پارلمانی از اعمال فشار ایران به سازمان اطلاعات پاکستان خبر داد که منجر به تغییر مسئولان امنیتی این کشور در منطقه بلوچستان پاکستان شده است. به این ترتیب پاکستان هم به منطقه‌ای ناامن برای ریگی تبدیل شده است و او گاهی برای حضور در منطقه‌ای امن به افغانستان می‌رود .محمدی فر علت تغییر مسئولان بلوچستان پاکستان را همراهی انها با ریگی عنوان کرد و گفت :  این تغییرات به دلیل درخواست ایران از سازمان اطلاعات پاکستان انجام شده است.