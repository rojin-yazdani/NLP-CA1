نخست‌وزیر ترکیه گفت که بحران قابل توجهی در روابط تهران انکارا وجود ندارد.به گزارش ایسنا به نقل از روزنامه‌ی السفیر چاپ لبنان ،  رجب طیب اردوغان بعد از گفت‌وگو با الباجی السبسی ،  همتای تونسی‌اش در تونس بیان کرد ،  بحران قابل ملاحظه‌ای در روابط تهران انکارا وجود ندارد.نخست‌وزیر ترکیه هم‌چنین به مساله اسلام و دموکراسی پرداخت و گفت :  اسلام و دموکراسی هیچ تناقضی به هم ندارند و فرد مسلمان قادر است یک کشور را با موفقیت کامل هدایت کند.وی افزود :  موفقیت روند انتخابات در تونس به جهان ثابت خواهد کرد که دموکراسی و اسلام می‌توانند در یک مسیر با هم حرکت کنند.اردوغان تصریح کرد :  99 درصد از ملت ترکیه مسلمان هستند اما کشور ترکیه کشوری دموکرات و سکولار است ،  به طوری که تمامی ادیان در این کشور جایگاه خاص خودشان را دارند. یعنی مسلمان ،  مسیحی و یهودی در کشور سکولار مساوی‌اند.وی در ادامه تاکید کرد که به این مسئله ایمان دارد و در این راستا تلاش می‌کند.این اظهارات نخست وزیر ترکیه درباره اسلام و دموکراسی زمانی مطرح شد که تونس خود را برای انتخابات مجلس موسسان جهت تدوین قانون اساسی جدید در روز 23 اکتبر اینده اماده می‌کند ؛  در حالی که 9 ماه از سقوط زین‌العابدین بن علی رئیس جمهور مخلوع گذشته است.اردوغان در ادامه سفرهای دوره‌ای‌اش به کشورهایی که شاهد بهار عربی بوده‌اند ،  پنجشنبه از مصر وارد تونس شد و بعد از تونس به لیبی سفر خواهد کرد.