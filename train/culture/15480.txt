مراسم تشییع پیکر عبدالحسین حائری از مقابل کتابخانه مجلس برگزار شد.به گزارش خبرنگار ایسنا ،  پیکر این چهره پیشکسوت در حوزه فهرست‌نویسی و نسخه‌شناسی که بیش از نیم قرن در کتابخانه مجلس فعالیت کرد و 20 سال رییس این کتابخانه بود ،  امروز  ( دوشنبه ،  دوم شهریورماه )  با حضور برخی مسئولان و چهره‌های فرهنگی برای خاک‌سپاری در قم ،  از مقابل کتابخانه مجلس شورای اسلامی تشییع شد.در این مراسم که با حضور علی لاریجانی  -  رییس مجلس  -  همراه بود ،  محمدرضا مجیدی  -  رییس کتابخانه مجلس  -  ،  سیدمصطفی محقق داماد و احمد جلالی  -  رییس اسبق کتابخانه مجلس و نماینده ایران در یونسکو  -  سخنرانی کردند.از جمله حاضران در مراسم تشییع پیکر عبدالحسین حائری که مراسم تدفین او ساعت 18 بعدازظهر در ارامگاه شیخان قم انجام خواهد شد ،  سیدمحمدحسن ابوترابی‌فرد  -  نایب‌رییس مجلس  -  ،  سیدمحمود دعایی  -  مدیر موسسه اطلاعات  -  ،  سیدرضا صالحی امیری  -  رییس سازمان اسناد و کتابخانه ملی  -  ،  کوروش کمالی سروستانی  -  مدیر مرکز اسناد و کتابخانه ملی فارس  -  و سیدمحمدمجتبی حسینی  -  مدیرعامل کتابخانه و موزه ملی ملک  -  بودند.به گزارش ایسنا ،  استاد حائری ساعت یک بامداد یکشنبه ،  اول شهریورماه در سن 88 سالگی از دنیا رفت. مراسم سومین روز درگذشت او از ساعت 16 تا 17 : 30 روز چهارشنبه چهارم شهریور در مسجد نور ،  واقع در میدان فاطمی ،  برگزار خواهد شد.