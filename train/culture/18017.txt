دستگاه خانگی سوخت‌گیری گاز CNG با حضور معاون پژوهشی وزیر علوم و رئیس دانشگاه صنعتی شریف صبح امروز رونمایی شد .به گزارش فارس ،  دستگاه خانگی سوخت‌گیری گاز CNG که به همت محققان دانشگاه صنعتی شریف ساخته شده است ،  امروز طی مراسمی با حضور مهدی‌نژاد معاون پژوهش و فناوری وزارت علوم و سهراب‌پور رئیس دانشگاه صنعتی شریف رونمایی شد .گاز طبیعی به عنوان یک سوخت پاک در صنعت حمل و نقل به کار گرفته می‌شود. ایران با دارا بودن بیش از 16 درصد از ذخایر گازی دنیا ،  یکی از کشورهایی است که در استفاده از این سوخت مناسب از مزیت نسبی برخوردار است. به لطف وجود شبکه سراسری گاز ،  این سوخت ارزشمند در دسترس عموم و منازل هموطنان قرار گرفته است .اما در این میان به دلیل عدم وجود فناوری مقرون به صرفه و مناسب در زمینه سوخت‌گیری گاز طبیعی فشرده در منازل ،  رانندگان خودروهای گاز سوز باید برای سوخت‌گیری به جایگاه‌های عرضه گاز فشرده طبیعی CNG مراجعه کنند. در این مراجعه‌ها معمولا مقدار زیادی از سوخت دریافت شده در رفت و امد به جایگاه مصرف می‌شود. همچنین با توجه به کم بودن تعداد جایگاه‌ها ،  وقت زیادی نیز از رانندگان برای سوخت گیری صرف خواهد شد. در سوی دیگر دستگاه‌های خارجی فشار ساز خانگی به دلیل قیمت زیاد و مقرون به صرفه نبودن قابلیت اندکی برای به کارگیری در بازار کشور را دارا هستند .در همین راستا گروهی از پژوهشگران پژوهشکده شهید رضایی دانشگاه صنعتی شریف پس از 2 سال تلاش فراوان به فناوری ساخت دستگاه‌های فشار ساز خانگی برای سوخت گیری خودروهای گاز سوز دست یافتند. نمونه‌های کاملا ایرانی این دستگاه با بهره‌گیری از دو فناوری متفاوت و منحصر به فرد ساخته شده‌اند و به عنوان دو اختراع در اداره ثبت اختراع و مالکیت صنعتی کشور ثبت شده‌اند .این دستگاه که از برق 220 ولت شهری برای تغذیه استفاده می‌کند به گونه‌ای طراحی شده است که می‌تواند در مدت 8 ساعت ،  مخزن یک خودروی گازسوز را به فشار 200 اتمسفر  ( psi 3500 )  برساند. این دستگاه با انجام تغییرات مناسب در فشار ورودی ان ،  قابلیت پر کردن مخزن خودرو در زمان کوتاه‌تر را نیز داراست. در این دستگاه به صورت متوسط هر متر مکعب گاز ،  با صرف تنها 0.5 کیلووات ساعت انرژی فشرده می‌شود .نکته مهم در این دستگاه کاملا به صرفه بودن ان برای مصرف کننده ایرانی است. به گونه‌ای که در مدت چند ماه سرمایه صرف شده برای خرید ان کاملا برمی‌گردد. این دستگاه به گونه‌ای ساخته شده است که 2 برابر نمونه خارجی عمر دارد و می‌تواند بدون نیاز به تعویض قطعات ،  2 سال کارکرد مطمئن داشته باشد. در حالی که قیمت ان حدود یک چهارم تا یک ششم نمونه خارجی است .برای تامین ایمنی کاربران دستگاه از حس‌گرهای الکترونیکی بر‌ای تشخیص نشتی ،  وقوع زلزله و بالا رفتن فشار استفاده شده است .در ضمن با توجه به فناوری ابداعی این پژوهشگران ،  این دستگاه به صورت بی صدا کار می‌کند و الودگی صوتی برای کاربر ایجاد نخواهد کرد .پژوهشگران این پروژه محسن بیات و علی ارام از فارغ‌التحصیلان دانشکده مکانیک دانشگاه صنعتی شریف هستند .این پژوهشگران ،  زمان تخمینی ورود این محصول به بازار را منوط به حمایت مالی از طرح دانستند و ابراز امیدواری کردند که در صورت تامین منابع مالی ،  ابتدای سال اینده نمونه‌های تجاری این محصول به بازار عرضه شود.