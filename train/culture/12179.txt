رئیس فراکسیون روحانیون مجلس شورای اسلامی از احتمال دیدار این فراکسیون با مصطفی محمد نجار ،  وزیر کشور در روز سه شنبه هفته جاری خبرداد .به گزارش خانه ملت ،  محمد تقی رهبر دلیل این دیدار را بحث روی مسائل فرهنگی عنوان کرد و افزود :  در این جلسه می‌خواهیم درباره عملکرد وزارت کشور در خصوص اجرای مصوبه شورای عالی انقلاب فرهنگی در خصوص طرح عفاف و حجاب سوالاتی را بپرسیم .نماینده اصفهان با اعلام اینکه در 8 ماه گذشته بحث‌های زیادی روی موضوع طرح عفاف و حجاب شده است ،  خاطرنشان کرد :  در این مدت وعده‌های زیادی از سوی مسئولان به کمسیون فرهنگی و روحانیون مجلس در خصوص اجرای طرح عفاف و حجاب داده شده ولی ما در عرصه عمل در چهره جامعه هیچ گونه تحول و اثری را ندیده‌ایم. عضو کمیسیون فرهنگی با تاکید بر ضرورت برخورد با ناهنجاری‌ها در کشور ،  خاطرنشان ساخت :  باید با ناهنجاری‌های اشکار در جامعه از جمله بی حجابی و بدحجابی برخورد شود .این نماینده روحانی مجلس با اظهار اینکه ما نمی‌توانیم از مسئولیت‌های خود شانه خالی کنیم ،  افزود :  متاسفانه برخی از مسئولان از مسئولیت‌های خود در مسائل فرهنگی شانه خالی کرده‌اند و این در حالی است که ما نباید از کنترل مفاسد در جامعه غافل شویم .رهبر همچنین در پایان این گفت وگو از برنامه دیدار فراکسیون روحانیون با وزیران علوم ،  اموزش و پرورش و نهادهای فرهنگی خبر داد و گفت :  زمان این دیدارها هنوز مشخص نیست.