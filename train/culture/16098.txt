معاون توسعه مدیریت و منابع وزیر فرهنگ و ارشاد اسلامی گفت :  حدود سه و نیم درصد بودجه کشور به حوزه فرهنگی اختصاص دارد ،  ولی تنها کمتر از یک درصد ان در اختیار وزارت فرهنگ و ارشاد اسلامی قرار می‌گیرد.به گزارش ایسنا ،  اصغر کاراندیش مروستی  -  معاون توسعه مدیریت و منابع وزیر فرهنگ و ارشاد اسلامی  -  افزود :  وظیفه نظام مقدس جمهوری اسلامی و دولت این است که امکانات لازم را در اختیار کسانی که دارای فکر و اندیشه و طرح و برنامه هستند قرار دهند و این افراد نیز باید خروجی مثبت و سازنده‌ای داشته باشند.وی با بیان اینکه سوق دادن اعتبارات و امکانات محدود از تهران به استان‌ها یکی از تصمیمات مهم دولت بوده است ،  تصریح کرد :  استان‌ها نیز باید همین روش را انجام دهند و اعتبارات و امکانات را به سمت شهرستان‌ها سوق دهند.کاراندیش که در نشستی با اصحاب رسانه و مطبوعات اردبیل سخن می‌گفت ،  با بیان اینکه اصحاب فرهنگ و هنر و رسانه در صف اول حوزه فرهنگی کشور کار می‌کنند ،  افزود  :  انقلاب اسلامی ایران یک انقلاب فرهنگی بود و هدف ان جاری شدن احکام نورانی دین مبین اسلام در جامعه است.وی با بیان اینکه تبادل اطلاعات ،  دیپلماسی فرهنگی ،  گفت‌وگوی میان ادیان و مکاتب مختلف باید در جامعه نهادینه شود ،  تصریح کرد  :  برای رسیدن به هدف ،  بهترین وسیله‌ای که می‌تواند این هدف را تسهیل کند ،  استفاده از هنر ،  مطبوعات ،  فرهنگ شعر و کتاب و فضای مجازی است.کاراندیش مروستی با اشاره به یک فیلم سینمایی یا یک بازی رایانه‌ای ،  فضای مجازی و دیجیتالی و هنرهای تجسمی که می‌توانند پیام‌رسان بسیار بزرگی در سطح جامعه باشند ،  خاطرنشان کرد :  از صدا و سیما ،  تلویزیون ،  تئاتر ،  هنر تجسمی ،  منبر مسجد و سایر روش‌های موثر باید به هر شکلی استفاده شود ،  تا فرهنگ غنی اسلامی ترویج یابد.در این نشست سید ناصر اسحاقی مدیرکل فرهنگ و ارشاد اسلامی استان اردبیل نیز جایگاه فرهنگی و هنری استان را به‌رغم مشکلات فراوان دارای جایگاه رفیعی دانست و افزود :  اردبیل طبق اسناد تاریخی در صف اول مباحث فرهنگی و هنری بوده است