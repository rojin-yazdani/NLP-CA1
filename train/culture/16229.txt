وزارت فرهنگ و ارشاد اسلامی در شرایطی با تکالیف فراوانی روبه‌روست و این تکالیف در این سال نیز دوچندان شده که بودجه بدیهی‌ترین امورش نیز تامین نشده و حتی توان پرداخت بیمه 35 میلیارد تومانی صندوق حمایت از هنرمندان ،  نویسندگان و خبرنگاران وجود ندارد و به همین دلیل ،  حتی ماهیت این صندوق تغییر کرد. با این اوصاف ،  ایا باید برای تحول فرهنگی از چنین نهادی که فاقد حداقل‌هاست ،  متوقع بود ? به گزارش تابناک  ،  صندوق بیمه هنرمندان 35 میلیارد تومان بدهکار است ،  به طوری که سازمان تامین اجتماعی ،  خواستار دریافت طلب خود بوده و تصمیم به قطع کامل مطالبات بیمه هنرمندان گرفته بود ؛  اما وزارت در تلاش است علاوه بر رفع این مشکل ،  امکان بیمه تکمیلی را نیز فراهم کند  ؛  این چالشی است که چندین ماه پیش علنی شد ،  ولی تاکنون رفع نشده و وزارت فرهنگ و ارشاد اسلامی همچنان در پی عبور از این وضعیت است. حجم بالای بدهی و همچنین استمرار ایجاد هزینه‌های قابل توجه برای ادامه پرداخت حق بیمه بیش از 23 هزار عضو رو به افزایش صندوق حمایت از هنرمندان ،  نویسندگان و خبرنگاران ،  باعث شد تا در اقدامی بی‌سابقه و عجیب ،  گفته شود که بیمه خبرنگاران بر عهده نشریات است و وزارت فرهنگ و ارشاد نیز کمک‌هایش را برای پرداخت حق بیمه مستقیم به نشریات خواهد داد و حتی یکی از مسئولان تاکید کرد ،  خبرنگاری که بیمه نشده باشد ،  از نظر او خبرنگار نیست. این در حالی است که بخش وسیعی از خبرنگاران ،  تمام وقت نیستند و نشریات انها را بیمه نمی‌کنند و حتی برخی نیروهای تمام وقت در نشریات نیز چندین سال از این حق محروم بوده‌اند و در عین حال ،  با مفاهیمی چون خبرنگار بدون مرز که تعلقی به هیچ نشریه‌ای ندارد و برخی از ان‌ها از خبرنگاران تمام وقت رسانه‌ها نیز فعال‌تر و کارامدترند تعریف و پذیرش هویت خبرنگار با بیمه شدنش توسط یک رسانه چندان منطقی نیست و تنها بارقه امیدشان ،  همین صندوقی بود که نامشان را نیز یدک می‌کشید و حال از حمایتشان سلب مسئولیت می‌کند.در این میان ،  شاید بتوان تا اندازه‌ای به مسئولان وزارت فرهنگ و ارشاد حق داد که این گونه تلاش کنند ،  بخشی از حجم بالای اعتبارات صندوق رو به توسعه هنرمندان ،  نویسندگان و خبرنگاران را کاهش دهند و بتوانند بودجه محدود این صندوق را مدیریت کنند ؛  اما واقعیت ان است که راهکار اصلی را باید در قانون بودجه جست که نوع بودجه‌ریزی اشتباه در حوزه فرهنگ و تعریف برخی ردیف‌های بودجه‌ای در قالب بودجه فرهنگی ،  باعث شده تا این وزارتخانه جزو فقیرترین وزارتخانه‌ها در قیاس با وظایفش باشد. از مجموع کل بودجه چهارهزار و چندصد میلیارد تومانی سرفصل فرهنگی ،  تنها 13 درصد  ( با در نظر گرفتن کمک به حوزه سینما و کمک به حوزه کتاب )  اختصاص یافته و اگر همه نهادهایی را که به لحاظ شکلی زیرمجموعه وزارت فرهنگ و ارشاد هستند ،  نیز در نظر گرفت ،  بین 20 تا 23 درصد کل بودجه فرهنگی کشور در اختیار متولی اجرایی فرهنگ کشور است ؛  متولی که مشخص نیست بدون بودجه چگونه باید فعالیت داشته باشد و وقتی حتی در تامین هزینه‌های اولیه و بدیهی نظیر بیمه هنرمندان ،  دست این نهاد بسته است ،  چگونه باید انتظار شکل‌گیری طرح‌های عظیم فرهنگی از این نهاد داشت ?  در این شرایط شاید انچه قابل تامل باشد ،  لیستی بلندبالا از مؤسساتی است که در حوزه فرهنگی سالیانه بودجه چشمگیری می‌گیرند و این نود و چند مؤسسه ،  مجموعا رقمی بیش از 700 میلیارد تومان را در سال از ان خود می‌کنند ؛  اما هیچ نهادی از این مؤسسات و مجموعه‌های غیردولتی ،  گزارش عملکرد نمی‌خواهد و این اعتبارات نیز سال‌هاست برقرار است و بر عدد این مجموعه‌ها افزوده می‌شود. هرچند برخی از این مجموعه‌ها ،  جزو نهادهای اثرگذار هستند ،  بسیاری از انها کمترین تاثیرگذاری را نیز ندارند و حذف بسیاری از این مؤسسات از بودجه و بازگرداندن این حجم انبوه از اعتبارات تخصیص یافته به این مجموعه‌ها به بودجه وزارت فرهنگ و ارشاد که بسیاری از ان‌ها بنا بر ملاحظات در نظر گرفته شده جزو انتظاراتی است که از دولت می‌رود و توقع حمایت مجلس نیز از این رویکرد وجود دارد ؛  تصمیمی که چندین دولت در پی‌اش بوده‌اند و نتوانسته‌اند موفقیتی به دست اورند.در دنیای کنونی ،  طبیعتا هیچ امر وسیع فرهنگی بدون بودجه تحقق یافتنی نیست و یا دست‌کم می‌توان گفت بسیار دشوار است و از این نگاه ،  اگر برنامه‌های وسیع ساخته می‌شود و درباره هالیوود و تاثیرگذاری‌اش بر جهان سخن به میان می‌اید یا درباره جایگاه نمایشگاه کتاب فرانکفورت و …  سخن به میان می‌اید ،  توقع این است که دست‌کم بودجه‌ای معادل 10 درصد تا 20 درصد بودجه کشورهای مؤثر در این حوزه‌ها به وزارت فرهنگ و ارشاد تزریق شود و سپس مطالبه جدی وجود داشته باشد ،  زیرا حتی بزرگ‌ترین توپخانه‌ها بدون مهمات ،  تنها یک هیبت تاثیرگذار دارند و در عمل فاقد کارکرد مؤثر بازدارندگی و پیش‌برندگی هستند.