فرمانده انتظامی استان فارس از دستگیری عاملان درگیری روزهای اخیر در شهر کوار خبر داد. به گزارش خبرگزاری فارس  ،  سیروس سجادیان صبح امروز در جمع خبرنگاران اظهار داشت :  در این حادثه ،  برخی افراد مخل نظم و امنیت اقدام به درگیری با مردم کرده‌اند که در دستور قرار گرفت و تعدادی از انان دستگیر شدند. سجادیان با بیان اینکه با عوامل دیگر این حادثه نیز برخورد می‌شود افزود :  پلیس با تمام مخلان نظم و امنیت برخورد قاطع می‌کند و اجازه نمی‌دهد که امنیت جامعه را بر هم زنند. فرمانده انتظامی استان فارس همچنین درباره تبلیغ رسانه‌های غربی و انعکاس اخبار واقعه کوار ابراز داشت :  این رسانه‌ها دروغگو هستند و اقدام به بیان هر صحبتی می‌کنند که نباید به انان اعتماد کرد. فرمانده جدید انتظامی فارس که از امروز فعالیت خود را اغاز کرده است در بخش دیگری از سخنان خود بیان داشت :  توسعه امنیت پایدار با مشارکت مردم را در برنامه داریم. سجادیان ادامه داد :  تقویت دانش پلیسی ،  امادگی جسمانی ،  بهره‌گیری از فناوری اطلاعات ،  به کارگیری شیوه و شگردهای خاص کشف علمی جرایم ،  تقویت سرمایه عظیم نیروی انسانی ،  توجه به معیشت کارکنان ،  شایسته‌سالاری و مشارکت مردمی از جمله مواردی است که در تولید و توسعه امنیت پایدار باید مورد توجه قرارگیرد. وی در ادامه خاطرنشان کرد :  این مهم در استان فارس با همدلی و همگرایی تمام مسوولان ،  اقشار مختلف مردم و اصحاب رسانه در دستور کار قرار می‌گیرد. به گزارش فارس ،  شهرستان کوار در 45 کیلومتری شهر شیراز قرار دارد.