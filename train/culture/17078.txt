محسن رضایی دبیر مجمع تشخیص مصلحت نظام گفت :  هنرمندان و بازیگران بخشی از جامعه نخبگان کشور هستند که می‌توانند در اصلاح مناسبات اجتماعی نقش افرینی کنند.به گزارش ایرنا از روابط عمومی مجمع تشخیص مصلحت نظام ،  اعضا انجمن صنفی بازیگران سینما و تلویزیون با محسن رضایی دبیر مجمع تشخیص مصلحت نظام دیدار کردند.رضایی دراین دیدار که دبیرخانه مجمع تشخیص مصلحت نظام برگزار شد ،  یکی از سیاست‌های کلی کشور را واگذاری امور به مردم بیان کرد و افزود :  نخبگان کشور می‌توانند با تشکیل انجمن‌های صنفی و موضوعی بخشی از وظایف دولت را به عهده بگیرند ،  این موضوع می‌تواند به افزایش کارایی و بازدهی بیانجامد و خلا‌های مدیریتی کشور را تکمیل کند. حسین خانی بیک نایب رئیس انجمن نیز گفت :  انجمن صنفی بازیگران سینما و تلویزیون دارای قدمت 10 ساله است و هم اکنون 700 عضو دارد که با وجود برخی حمایت‌ها هم اکنون برای تکریم هنرمندان نیاز به پشتیبانی جدی دارد. داوود قاسمی امیرلو دبیر این انجمن نیز با ارائه گزارشی از روند فعالیت‌های انجام شده گفت :  با توجه به مسئولیت و گستردگی حضور بازیگران در این تشکل با حمایت‌های کلی و معنوی می‌توان گامی جدی برای خدمت رسانی به هنرمندان برداشت.در این جلسه رضایی ،  ضمن تجلیل از جایگاه ممتاز استاد جمشید مشایخی ،  رئیس انجمن صنفی بازیگران ،  برای بهبودی ایشان دعا کرد.