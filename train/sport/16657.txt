محمد عباسی در گفتگو با مهر از نامه نگاری با بان کی مون دبیرکل سازمان ملل متحد در خصوص اقدام سیاسی و خصمانه امریکا برای عدم صدور روادید برای گروه ایرانی جهت حضور در اجلاس جهانی جوانان در شهر نیویورک خبر داد و گفت :  در این نامه که روز یکشنبه برای بان کی مون ارسال کردم ،  ضمن تشکر از وی برای دعوت از هیئت ایرانی مراتب اعتراضم را نیز اعلام کردم.وزیر پیشنهادی ورزش و جوانان ،  اظهار داشت :  در اواخر هفته گذشته قرار بود من به دعوت از سوی بان کی مون ،  دبیر کل سازمان ملل متحد و به نمایندگی از جمهوری اسلامی ایران در اجلاس جهانی جوانان در شهر نیویورک کشور امریکا حاضر شوم که با عدم صدور روادید از سوی دولت امریکا ،  این سفر انجام نشد.عباسی خاطرنشان کرد :  متاسفانه امریکا با این اقدام خلاف قاعده خود مانع از سفر هیئت ایرانی به اجلاس جهانی جوانان شده است و من به دبیر کل سازمان ملل متحد اعلام کردم که چنین روشی معقول و پسندیده نیست.وی تاکید کرد :  طبق قانون کشور امریکا موظف است تا زمینه حضور نمایندگان ایران را در نیویورک فراهم کند و نمی‌تواند با خصومت شخصی مانع حضور کشورها در مجامع سازمان ملل متحد شود.وزیر پیشنهادی ورزش و جوانان ،  گفت :  به دبیر کل سازمان ملل متحد اعلام کردم که این اقدام خلاف امریکا خلاف قاعده تلقی می‌شود. البته از دعوت وی برای حضور در اجلاس نیز تشکر کردم.عباسی همچنین در خصوص نشست‌های روز یکشنبه خود با کمیسیون‌های مختلف مجلس برای دیدار با نمایندگان و ارائه برنامه‌های وزارت ورزش و جوانان ،  گفت :  با نمایندگان عضو کمیسیون‌های برنامه و بودجه و اجتماعی مجلس و همچنین برخی از نمایندگان عضو کمیسیون اقتصادی دیدار و گفتگو کردم.وی فضای کلی گفتگوها را مثبت ارزیابی کرد و ضمن اشاره به اینکه نمایندگان از برنامه‌های پیشنهادی وزارت ورزش و جوانان استقبال کرده‌اند ،  اظهار داشت :  نمایندگان نیز در بیان دیدگاه‌های خود سعی کردند تا زمینه‌های تحقق و تقویت برنامه‌های مربوط به اینده وزارت ورزش و جوانان را فراهم کنند.وزیر پیشنهادی ورزش و جوانان ،  بیان داشت :  به دلیل اینکه ایجاد سازمان ورزش و جوانان از سوی خود نمایندگان مجلس دنبال و در نهایت به قانون تبدیل شده است و همچنین به دلیل اینکه تا المپیک لندن کمتر از یکسال زمان داریم ،  ایجاد ساختار جدید برای ورزش مورد توجهات نمایندگان قرار گرفته است.به گفته عباسی ،  نمایندگان مجلس به دنبال این هستند که هر چه سریعتر وزارت ورزش و جوانان تشکیل و اغاز به کار کند.