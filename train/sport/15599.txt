مدیر حقوقی باشگاه پرسپولیس گفت :  سفر به کانادا و امریکا در نیم فصل منتفی است و احتمالا در پایان فصل انجام می‌شود.  سید حسام تولیت در گفت‌وگو با فارس ،  در خصوص شایعه احتمال شکایت مجدد شرکت الفا از باشگاه پرسپولیس به دلیل عدم سفر به کانادا و امریکا اظهار داشت :  هیچ شکایتی انجام نمی‌شود چون با مسئولان شرکت الفا تفاهم‌نامه رسمی امضا کرده‌ایم .وی ادامه داد :  در راستای قرارداد قبلی پیش‌بینی شده است در نیم فصل یا پایان فصل پرسپولیس بازی‌های خود را در کانادا و امریکا انجام دهد ؛  اما با توجه به اینکه همزمان با نیم فصل لیگ ایران ،  در کانادا یخبندان شدیدی خواهد بود ،  سفر منتفی است .مدیرحقوقی باشگاه پرسپولیس افزود :  طبق تفاهم لازم و صحبت‌های پایانی به احتمال فراوان پرسپولیس در پایان فصل به کانادا و امریکا سفر خواهد کرد و این موضوع نیز خسارتی به شرکت الفا و پرسپولیس وارد نخواهد کرد چون با تعامل لازم انها نیز پای قرارداد را امضا کردند و مخالفتی ندارند.