مسابقات فوتبال رده سنی نوجوانان باشگاه‌های کشور در گروه ششم از مرحله مقدماتی ،  با شرکت تیم‌های مدعی صعود به مرحله نهایی در شهر مقدس قم در حالی برگزار می‌شود که تکلیف دو تیم صعود کننده از این گروه فردا مشخص خواهد شد.به گزارش فارس از قم ،  در حالی که شش تیم در این گروه قرار گرفته‌اند و باید برای کسب رتبه‌های اول و دوم گروه به منظور صعود به مرحله نهایی با یکدیگر به رقابت بپردازند ،  تیم مقاومت تهران بعد از کسب برتری پر گل 9 بر صفر در روز نخست برابر تیم فوتبال صنعت ذوب تهران و همچنین برتری در روز دوم که با نتیجه‌ای پر گل از سد تیم جاوید البرز گذشت ،  در روز سوم نیز جشنواره‌ای از گل به راه انداخت و با کسب سه امتیاز بازی مقابل ابی پوشان مرکزی و تفاضل گل بهتر صدرنشینی جدول رده بندی این گروه را حفظ کرد.فوتبالیست‌های مقاومت تهران که در کنار تیم فوتبال نوجوانان سوهان گل محمد قم اصلی‌ترین گزینه‌های صعود به مرحله بعد رقابت‌ها هستند ،  بعد از اینکه در روز دوم تیم جاوید البرز را با نتیجه پر گل هفت بر صفر شکست دادند تا با شش امتیاز بالاتر از سوهان گل محمد در صدر قرار بگیرند در روز سوم پنج گل به تیم ابی پوشان مرکزی زدند تا خیالشان از بابت صعود راحت شود.رقابت‌های رده سنی نوجوانان فوتبال باشگاه‌های کشور امسال با شرکت تیم‌های مدعی از استان‌های مختلف در گروه‌های هشت گانه در نقاط مختلف کشورمان به انجام می‌رسد تا قهرمان این رقابت‌ها بعد از طی مراحل مختلف معرفی شود.نمایندگان استان‌های سراسر کشور از سوی سازمان لیگ ازادگان که متولی برگزاری مسابقات لیگ‌های رده سنی پایه فوتبال باشگاه‌های کشور است ،  در هشت گروه پنج یا شش تیمی تقسیم شده‌اند تا مدعیان برای قهرمانی رقابت کنند.برنامه برگزاری این رقابت‌ها نیز به این شکل است که تیم‌های حاضر در گروه‌های مختلف مرحله مقدماتی ،  بازی‌های خود را به شکل دوره‌ای به میزبانی هشت استان کشور برگزار می‌کنند تا از هر گروه چهره تیم‌های صعود کننده شناسایی شود.در پایان بازی‌های مرحله مقدماتی از هر گروه دو تیم به دور دوم بازی‌ها صعود می‌کند که با این اوصاف تعداد تیم‌های حاضر در دور دوم 16 تیم خواهد بود و در ان مرحله نیز بازی‌ها در دو گروه هشت تیمی به انجام می‌رسد تا مدعیان راهی مراحل بالاتر شوند.