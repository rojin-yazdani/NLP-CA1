ورزش کارگران چند سالی است که دوران نزول و افت خود را سپری می‌کند و امیدواریم در دوره جدید مدیریت وزارت کار این پدیده سازنده اجتماعی بار دیگر در جامعه کارگری احیا شود .به گزارش ایلنا ،  بعد از اینکه مرادعلی شیرانی از اداره کل تربیت‌بدنی وزارت کار برکنار شد هیچ‌گاه ثبات در این اداره کل دیده نشده و بر همین مبنا ورزش کارگران نیز دوران نزولی خود را طی کرده است .اوج شکوفایی ورزش کارگران در همان دورانی بود که ماده 154 قانون کار در سال 72 به تصویب مجمع تشخیص مصلحت نظام رسید و با تکیه بر این ماده قانونی بیش از 150 ورزشگاه کارگری در سراسر کشور احداث شد و مجموعه‌های تفریحی و زیارتی زیادی در شمال و شهرهای زیارتی برای کارگران و خانواده‌های انها مورد بهره‌برداری قرار گرفت. این روند تا سال‌های 82 - 83 نیز ادامه داشت تا اینکه مرادعلی شیرانی پس از 14 سال تلاش در ورزش کارگران از اداره کل ورزش کارگران رفتند و بعد از اینکه در دوره کوتاهی محمد محمد جواهری مدیریت این اداره کل را بر عهده گرفت نوبت به محمدجواد گل‌پرور رسید تا دوره چهار ساله خود را در ورزش کارگران اغاز کند .دوره چهار ساله‌ای که در چهار سال گذشته با رکود ،  سکون و بی‌حرکتی همراه بوده و عجیب اینکه سکوت خود مسئولین تربیت‌بدنی کارگران بیش از سکون ورزش کارگری در این سال‌ها قابل لمس و مشاهده بود .در چهار سال گذشته تنها مسابقاتی در سطح قهرمانی کشور و ان هم برای پر کردن تقویم سالیانه تحت عنوان مسابقات قهرمانی کارگران برگزار می‌شد و احیانا سالی یک یا دو تیم رزمی و کشتی هم تحت عنوان تیم‌های کارگری به مسابقات خارج از کشور اعزام می‌شد تا کلیه فعالیت‌های ورزش کارگران در همین یکی دو حرکت خلاصه شود. اما رسالت اصلی ورزش کارگران که شادابی و نشاط بین همه کارگران و کارخانجات به منظور صیانت از نیروی کار و بالا بردن بهره‌وری کار بین کارگران و کارفرمایان بود ،  از یاد رفت و به فراموشی سپرده شد .اکنون در ورزش کارگران نه خبری از ورزش کارگری و همگانی است و نه خبری از ورزش قهرمانی. با این وجود نوعی بی تفاوتی به جمع خانواده کارگران نفوذ کرده و این روند و شرایط بدون شک در فرایند اقتصاد و کار ایران تاثیر منفی بر جای خواهد گذاشت. در هر حال اصل اول در ورزش کارگری حفظ شور و نشاط بین کارگران و ایجاد سلامتی بین همه انها به منظور سلامت و صیانت از کار و کارگری و افزایش بهره‌وری مورد نظر است و در قانون کار نیز ورزش همگانی و ورزشی که به سلامت جامعه کارگری کمک کند تاکید زیادی شده است. البته ورزش قهرمانی نیز در محیط‌های کارگری لازم است چرا که ورزش قهرمانی و همگانی لازم و ملزوم یکدیگرند و اگر ورزش قهرمانی در کارخانجات مانند دهه 70 رونق داشته باشد به رونق ورزش همگانی خواهد انجامید .اکنون که دوره جدیدی از مدیریت در وزارت کار اغاز شده و به احتمال زیاد شاهد تغییر و تحول در اداره کل تربیت‌بدنی کارگران نیز خواهیم بود امیدواریم مدیرکل تربیت‌بدنی کارگران یک فرد اشنا با این محیط و با ورزش کارگران در این اداره کل انتخاب شود و یا اگر فرد دیگری قرار است خارج از سیستم به این فضا وارد شود امیدواریم که دوران سستی ورزش کارگران هم به پایان برسد و بار دیگر شاهد پویایی و رشد ورزش کارگران در همه ابعاد به خصوص ورزش همگانی باشیم.