عضو کمیسیون صنایع مجلس شورای اسلامی می‌گوید مجلس اجازه نخواهد داد دولت در شرایط فعلی پرسپولیس را به پیشکسوتان واگذار کند.به گزارش خبرانلاین ؛  کمال الدین پیرموذن نماینده مردم اردبیل در مجلس شورای اسلامی که سابقه ریاست بر هیات فوتبال این استان را هم در کارنامه‌اش دارد ضمن تاکید بر لزوم خصوصی‌سازی باشگاه‌های استقلال و پرسپولیس می‌گوید :  مردم در انتخابات اخیر نشان دادند به قانون بیش از همه زمینه‌ها و مباحث بها می‌دهند و رئیس جمهور فعلی هم باید مدار رفتارش بر مبنای قانون باشد و با اقدامات مسئله ساز و یک جانبه نگری خویش در چند روز مانده به پایان دولت ،  نباید برای ارمان‌های نظام مشکل ساز شوند. مجلس شورای اسلامی در بودجه سال جاری مصوب کرده که باشگاه‌های استقلال و پرسپولیس با رعایت موازین قانونی به بخش خصوصی واگذار شوند نه اینکه ان‌ها را سلیقه‌ای و به خاطر خوش خدمتی به پیشکسوتان بدهند. انجام این کار ،  خود را شیرین کردن پیش دیگران است. پیرموذن ادامه می‌دهد :  من رئیس هیات فوتبال استان اردبیل بودم و ارادتمند پیشکسوتان فوتبال هم هستم. اما رئیس جمهور باید از هر گونه اقدام غیر قانونی و مشکل ساز امتناع ورزد. رئیس جمهور نباید شیرینی‌های موفقیت‌های اخیر ورزش را به کام مردم تلخ کند. این کار درست نیست. اگر دولت واقعا قصد انجام چنین کاری را داشته باشد ،  مجلس با تعامل با دولت اینده ،  رشته‌های ایشان را پنبه خواهد کرد. اجازه نمی‌دهیم به هیچ وجه با منافع نظام خصوصا سرمایه اجتماعی این دو تیم که پتانسیل بالایی در ورزش دارند بازی شود. ظاهرا دولت دوست دارد از جنبه سیاسی باشگاه‌های استقلال و پرسپولیس استفاده کند. دولت اگر واقعا به فکر خصوصی کردن استقلال و پرسپولیس بود باید زودتر از این‌ها این دو باشگاه را به بخش خصوصی واگذار می‌کرد نه حالا که چند روز بیشتر به پایان عمر این دولت نمانده است. دولت بداند مجلس به هیچ وجه اجازه انجام این کار را نخواهد داد. باشگاه‌های استقلال و پرسپولیس باید خصوصی شوند ،  اما ابتدا باید همه مقدمات ان فراهم شود نه اینکه یک روزه بخواهیم تیم را به یک عده از پیشکسوتان باشگاه بدهیم.