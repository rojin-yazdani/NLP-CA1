رئیس باشگاه بارسلونا معتقد است که اتلتیکو مادرید با نمایشی که مقابل رئال ارائه داد ،  شانس اول قهرمانی در لالیگا محسوب می‌شود.به گزارش ورزش سه  ،  بارسلونا امشب موفق شد در زمین اتلتیک بیلبائو با نتیجه پر گل 5 - 2 به برتری دست یافته و به یک امتیازی رئال مادرید برسد. جوزپ ماریا بارتومئو رئیس باشگاه بارسلونا ،  در پایان بازی به خبرنگاران گفت :  سه امتیاز بسیار مهمی بود و این برد با ارائه یک بازی درخشان حاصل شد. حالا به یک امتیازی رئال رسیده‌ایم و به روزهای اینده امیدوارتر شدیم. امسال ، می تواند سال بسیار خوبی برای ما باشد. بارتومئو در مورد نمایش مسی گفت :  مسی روی همه گل‌ها نقش داشت و نشان داد بهترین بازیکن دنیاست. او مهره فوق العاده تعیین کننده‌ای است. به کمک او ،  به تدریج به فرم همیشگیمان نزدیک می‌شویم. بارتومئو در مورد پیروزی پرگل اتلتیکو بر رئال گفت :  اتلتیکو امسال هم شانس اول قهرمانی در لالیگاست. انها را به خوبی می‌شناسم.در سه بازی اخیر ،  شکستشان داده‌ایم اما در بازی اخر لالیگا باید به زمین این تیم برویم.بازی دشواری خواهد شد. فصلی طولانی در پیش است و هر اتفاقی ممکن است رخ دهد.