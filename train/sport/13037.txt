بازیکن تیم فوتبال سایپا گفت :  سرمربی تیم ما در هر مسابقه به 2بازیکن استراحت می‌دهد تا در جام حذفی موفق شویم .حسین کعبی در گفت و گو با فارس اظهار داشت :  نمی‌دانم چرا زمانی که در تیم بازی نمی‌کنم خبرنگاران سراغم را می‌گیرند اما موقعی که بازی می‌کنم از من سئوالی پرسیده نمی‌شود .وی افزود :  با توجه به اینکه در لیگ برتر نه امکان قهرمانی سایپا وجود دارد نه خطر سقوط به دسته اول تیم را تهدید می‌کند سرمربی تیم در هر مسابقه به دو بازیکن ما استراحت می‌دهد تا در جام حذفی با قدرت بازی کنیم. در دیدار گذشته امید شریفی نسب و ابراهیم میرزاپور استراحت داشتند و در دیدار با پیام مشهد به من و کیانوش رحمتی استراحت داده شد .هافبک ملی پوش سایپا در مورد شکست برابر پیام مشهد گفت :  بازیکنان این تیم در خطر سقوط به دسته یک قرار دارند و با تمام وجود بازی می‌کنند. این تیم بهتر از ما بازی کرد. ضمن اینکه وزش باد هم به ضرر تیم سایپا بود و اصلا روز تیم ما نبود .کعبی در مورد تیم پرسپولیس عنوان کرد :  من در حال حاضر بازیکن سایپا هستم و نمی‌توانم در مورد این تیم نظر بدهم اما به عنوان یک هوادار فکر می‌کنم پرسپولیس در حال حاضر دوران افت خود را طی می‌کند. این تیم بازیکنان خوب زیادی در اختیار دارد. امیدوارم هر چه سریعتر به دوران اوجش بازگردد تا برای بازی در لیگ قهرمانان اسیا اماده شود .بازیکن سابق تیم پرسپولیس در مورد اینکه فصل اینده در چه تیمی بازی خواهد کرد اظهار داشت :  به غیر از جام حذفی 4 مسابقه دیگر تا پایان فصل باقی مانده و من تا ان زمان به تیم دیگر فکر نمی‌کنم. برای حضور در بشیکتاش دو باشگاه با هم مذاکره کرده‌اند اما بر روی مسایل مالی به توافق نرسیدند .کعبی در مورد وضعیت تیم ملی در مقدماتی جام جهانی گفت :  تیم ملی ایران همیشه بیرون از خانه بهتر بازی می‌کند. من چند سال است در تیم ملی حضور دارم به این مسئله اعتقاد کامل دارم. بنابراین برای دیدار با کره جنوبی و کره شمالی نگرانی نداریم. بازی‌های تدارکاتی که با کنیا و کویت داریم پیش از مسابقه با عربستان برای ما خیلی مفید است و با شکست عربستان شانس خودرا برای صعود به جام جهانی زیاد خواهیم کرد.