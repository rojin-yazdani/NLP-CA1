کارشناس فوتبال ایران گفت :  برای ساختن یک تیم ملی قدرتمند نباید معطل چند لژیونر بمانیم .رسول کربکندی در گفت‌وگو با ایسنا ،  با اشاره به شکست تیم ملی برابر بحرین و توجیه این شکست با گفتن جملاتی نظیر اینکه لژیونرها را در اختیار نداشتیم گفت :  فوتبال ما پس از ناکامی تیم ملی در رقابت‌های انتخابی جام جهانی دچار رکود شده است. وقتی تیم ملی به جام جهانی نمی‌رود تاثیرات روانی زیادی به جامعه و اهالی فوتبال می‌گذارد. باید این نکته را به عنوان یک اصل بپذیریم که عملکرد باشگاه‌ها در تیم ملی خود را بروز می‌دهد. وقتی تیم ملی برابر بحرین چهار گل خورد ،  می‌بینیم که دو دفاع مرکزی تیم ملی دو مدافع سپاهان هستند و گل‌های مشابهی که تیم ملی خورد را سپاهان هم در هفته‌های گذشته دریافت کرده است. وضعیت باشگاه‌ها را در نتایجی که تیم ملی کسب می‌کند به خوبی می‌بینیم .وی با بیان اینکه پیروزی برابر بوسنی هم اتفاقی بود ،  گفت :  فوتبال ایران در دوران رکود است و صلابت ،  قدرت و شادابی گذشته را نه در تیم ملی نمی‌بینیم و نه در بازی‌های باشگاهی. معتقدم که باید زمانی بگذرد تا این فضا بار دیگر در فوتبال ایران حاکم شود .وی افزود :  فوتبال ایران با این همه پتانسیل و استعداد برای ساختن یک تیم ملی نباید معطل چند بازیکن لژیونر باشد. ما باید چهار تیم ملی به صورت همزمان داشته باشیم و در تورنمنت‌های مختلفی شرکت کنیم و از شکست نترسیم. تا کی می‌خواهیم از نکونام به عنوان هافبک دفاعی استفاده کنیم. اکنون غیبت نکونام در ترکیب تیم ملی کاملا احساس می‌شود اما ،  باید جانشین مناسبی را برای چنین بازیکنی پیدا کنیم تا در اینده خلایی ایجاد نشود .کربکندی درباره وضعیت رقابت‌های لیگ برتر به ایسنا گفت :  پس از گذشت چهار هفته هنوز لیگ روال طبیعی خود را پیدا نکرده و وضعیت تیم‌ها هنوز مشخص نیست. به عنوان مثال مقاومت سپاسی با بازیکنانی جوان و ناشناخته و بدون اینکه هزینه چندانی کرده باشد ،  هم اکنون در میان صدرنشینان است اما ،  سپاهان و مس به ویژه سپاهان با سرمایه‌گذاری عظیمی که کرده و سرمربی جدیدی را هم انتخاب کرده در چهار بازی به دو شکست و دو پیروزی رسیده و نتوانسته هنوز به جایگاه خودش برسد. معتقدم برای پیدا کردن سروشکل اصلی تیم‌ها باید همچنان منتظر بمانیم.