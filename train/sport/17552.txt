سرویس ورزشی تابناک تکلیف ورزش باز هم روشن نشد. در واقع ورزش این روزها در برزخ گرفتار شده است ؛  جایی بین بهشت و جهنم ؛  نه وزیر دارد و نه وکیلی در سازمان ؛  نه در پاستور است و نه در خیابان سئول ! اصلا وجود ندارد !  حساب‌های سازمان ،  بسته شده و حق امضا وجود ندارد ،  همه مانده‌اند معطل ،  از پروژهای بزرگ گرفته تا پروژه‌های کوچکتر ،  از بالا وارد شوید و به پایین برسید ،  از فدراسیون‌هایی که رییس ندارند و یا روسایشان تکلیف ندارند ،  بگیرید تا برسید به تیم‌های سازمان که حالا میراثی خواهند بود برای وزارت ورزش و البته از ضرب الاجل AFC برای معرفی اعضای هیات مدیره شان هم تنها چهل روز باقی مانده است !  تو خود بخوان حدیث مفصل از این مجمل  !  البته می‌گویند این هفته اعضای هیات مدیره این دو باشگاه یعنی پرسپولیس و استقلال معرفی می‌شوند ؛  اما با کدام حساب و کتاب ،  می‌توان ان را جدی بگیریم ؛  با رای نیاوردن سجادی و عدم انتخاب وزیر ورزش یا با احتمال سرپرست شدن علی سعیدلو ? با احتمالات که نمی‌شود جلو رفت و با شایعه‌ها برنامه ریزی کرد ؛  ان هم با جیب خالی و پز عالی ! جیب خالی از همه چیز بدتر است .حسابها بسته شده است و باز هم نمی‌شود ،  انگار ! پول نیست. برای ورزش پول مثل خون است که اگر در رگ‌های ورزش جاری نشود ،  نتیجه مرگ بدنه است و حالا پول نیست ،  نه اینکه امروز نباشد ،  نه. پنج ماه است که نیست و گیر کرده ! این همه در حالی رخ می‌دهد که ورزش معطل مانده و بسیاری از برنامه‌های دور و نزدیک در حال از بین رفتن است. هیچ کس نمی‌داند تا دو روز دیگر چه اتفاقی می‌افتد ،  تو گویی انجا در بهارستان و اینجا در پاستور وزیر معرفی نکردن هدف شده و اگر نه سجادی …  .وارد جزییات نمی‌شویم ،  اینکه سجادی ورزشی بود ،  به جای خود ؛  اینکه رای نیاورد هم به ما و دنیای ورزشی‌هایی که با سیاست بیگانه‌اند و متاسفانه ورزششان را هر روز سیاسی‌تر می‌کنند ،  مربوط نیست. مساله ما و درخواست ما این است : تکلیف ورزش را معلوم کنید ،  تصمیم بهتر را اعلام کنید که اگر طلای زمان را بسوزانید با معرفی الماس تراش نخورده‌ای هم که وزیرش می‌کنید ،  نمی‌توانیم جبران مافات کنیم.اخرین اخبار ورزشی ایران و جهان را در تابناک ورزشی بخوانید.