رئیس فدراسیون فوتبال با اشاره به تمدید قرارداد این فدراسیون با سرمربی پرتغالی تیم ملی تاکید کرد حتی اگر وی نتواند تیم ملی را در رقابت‌های جام ملت‌های اسیا به عنوان قهرمانی برساند بازهم مورد حمایت قرار خواهد داشت. علی کفاشیان همچنین گفت :  از کی‌روش خواسته‌ایم تیم ملی را برای حضور در جام‌جهانی جوان کند و این کار را در جام ملت‌ها جزو برنامه‌هایش قرار دهد.علی کفاشیان که روز پنجشنبه در نشستی با کارلوس کی‌روش برای تمدید قرارداد با وی به توافق رسید ،  امروز جمعه در گفتگو با خبرنگار مهر روند مذاکرات را مثبت ارزیابی کرد و در مورد خواسته‌های فدراسیون فوتبال از سرمربی پرتغالی تیم ملی گفت :  به هر حال کی روش شناخت خوبی از فوتبال ایران دارد و نیاز نبود توضیحات زیادی در این باره ارائه شود. با این حال از وی خواستیم تیم ملی را برای جام ملت‌ها جوان کند تا برای حضور در جام جهانی مشکلی نداشته باشیم.وی افزود :  در جلسه‌ای که با کی روش داشتم به او گفتم اولویت اصلی ما حضور در جام جهانی است و برنامه‌اش را به گونه‌ای تنظیم کند که ما بتوانیم با قدرت راهی جام جهانی شویم و در ان مسابقات هم عملکرد خوبی داشته باشیم. هدف فدراسیون فوتبال این است که تیم ملی با تمام توان در جام ملت‌های اسیا حضور پیدا کند.رئیس فدراسیون فوتبال در پاسخ به این پرسش خبرنگار مهر که اگر تیم ملی نتواند عنوان قهرمانی اسیا را به خود اختصاص دهد ،  بازهم کی روش سرمربی تیم ملی خواهد ماند ?  گفت :  قطعا کی روش سرمربی تیم ملی ایران تا جام جهانی خواهد ماند. برای ما عملکرد تیم ملی خیلی مهم است. ما در جام جهانی عملکرد خوبی داشتیم و هدفمان این است که در جام ملت‌ها هم این روند را ادامه دهیم.علی کفاشیان با تاکید بر اینکه پاداش‌های خوبی را برای روی سکو رفتن تیم ملی در جام ملت‌های اسیا در نظر گرفته‌ایم خاطرنشان کرد :  البته درست است که حضور در جام جهانی برای ما از اهمیت بالایی برخوردار است اما به جام ملت‌ها هم توجه ویژه داریم و به کی روش هم گفته‌ایم که اگر بتواند تیم ملی را روی سکو ببرد پاداش خوبی را به وی پرداخت خواهیم کرد.رئیس فدراسیون فوتبال در پایان گفت :  هدف ما این است که وقتی مربی را برای هدایت تیم ملی انتخاب می‌کنیم از او حمایت کنیم. نمی‌خواهیم مثل کشورهای عربی باشیم که با هر باختی سرمربی تیم ملی شان را عوض می‌کنند. به هر حال ما باید از یک مربی حمایت کنیم تا بتواند با ارامش کارش را انجام دهد.