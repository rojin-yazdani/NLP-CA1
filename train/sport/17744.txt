شورای صدور رای ستاد ملی مبارزه با دوپینگ  ( نادو )  حکم محرومیت مربوط به ورزشکاران متهم به استفاده از مواد نیروزا در رشته‌های دوچرخه سواری ،  دوومیدانی و پاورلیفتینگ جانبازان و معلولان را اعلام کرد .به گزارش مهر ،  محمد پراش دوچرخه‌سوار دوپینگی است که بر اساس تصمیم صبح امروز  ( شنبه )  شورای صدور رای ستاد ملی مبارزه با دوپینگ  ( نادو )  15 ماه از حضور در میادین محروم خواهد بود .همچنین احسان طهماسبی و وحید عبدی نیز ورزشکارانی هستند که از رشته‌های دوومیدانی و پاورلیفتینگ جانبازان و معلولان متهم به استفاده از مواد نیروزا شده بودند. این دو ورزشکار هر یک به مدت 2 سال از حضور در میادین محروم خواهند بود .رامین احمدی طهماسبی سخنگوی ستاد ملی مبارزه با دوپینگ ضمن اعلام این خبر گفت :  محرومیت محمد پراش از 31 تیرماه اعمال خواهد شد. اما مدت زمان محرومیت احسان طهماسبی و وحید عبدی به ترتیب از 16 و 21 مردادماه لحاظ می‌شود. وی تاکید کرد :  این ورزشکاران تا پایان زمان محرومیت خود حق شرکت در هیچ رقابت داخلی یا خارجی را نخواهند داشت.