مهر :  سعید علی حسینی در حال حاضر به همراه سلمان حاجی نوری ،  وکیل درجه یک دادگستری ،  در لوزان سوییس ،  مقر دادگاه عالی داوری برای ورزش ،  به سر می‌برد تا در خصوص محرومیت مادام العمر به دلیل استفاده از مواد نیروزا ،  به مسئولان این دادگاه پاسخ دهد.عزیز علی حسینی در رابطه با این موضوع به خبرنگار مهر گفت :  هنوز موفق نشده‌ام با سعید صحبت کنم اما شنیده‌ام که اوضاع رو به راه است و انشائالله مشکل سعید حل می‌شود.وی که یکی از منتقدان رئیس فدراسیون وزنه برداری بود و حسین رضازاده را یکی از دلایل اصلی دوپینگی شدن پسرش می‌دانست ،  گفت :  فدراسیون وزنه برداری در حال حاضر همکاری خوبی با ما به عمل اورده است و ما از انها ممنونیم. در حال حاضر تمام تمرکز ما بر روی پرونده سعید است و نمی‌خواهم چندان در خصوص فدراسیون حرفی بزنم.شنیده‌ها حاکی از ان است که رای نهایی در خصوص پرونده دوپینگ سعید علی حسینی بین یک تا دو هفته دیگر اعلام می‌شود.سعید علی حسینی در رقابت‌های جهانی 2009 کره جنوبی به دلیل استفاده از مواد نیروزا دچار محرومیت شد. وی در جلسه‌ای که خرداد ماه سال گذشته در صوفیه بلغارستان برگزار شد ،  دوپینگی تشخیص داده شد و عنوان شد که مادام العمر دچار محرومیت خواهد بود.