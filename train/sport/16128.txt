دروازه‌بان سابق تیم فوتبال استقلال گفت :  برخی از بازگشت من احساس خطر کرده‌اند و مغرضانه رفتار می‌کنند. وحید طالب‌لو در گفت‌وگو با فارس درباره بعضی از اظهارات که به نقل از او در برخی سایتها منتشر شده مبنی بر اینکه در استقلال با او رفتار خوبی نشد اظهار داشت :  من اصلا چنین مصاحبه‌ای انجام ندادم در نمایشگاه مطبوعات هم هرکه از من سؤالی پرسید گفتم استقلال روند خوبی دارد ،  اکنون صدرنشین است و باید از این تیم حمایت شود. در مورد بحث مالی خودم نیز گفتم فتح الله زاده به من قول داده مشکلات مالی‌ام را مرتفع کند.وی افزود :  کسانی هم که در مورد گذشته از من سؤال پرسیدند گفتم باتوجه به اینکه دوستانم به من مشاوره داده‌اند که دیگر در مورد گذشته صحبت نکنم و گذشت کنم حرفی نمی‌زنم و نمی‌خواهم به عقب بازگردم و به فکر اینده هستم.طالب‌لو ادامه داد :  فکر می‌کنم برخی دوستان چون می‌بینند که من به شرایط عادی بازگشته‌ام احساس خطر کردند و بدون اینکه صحت و سقم این حرفها را بدانند سریع عکس العمل نشان دادند. من جوابی به این گونه افراد ندارم و خیلی از این نوشته‌های مغرضانه و سطح پایین نشان می‌دهد که با چه اهدافی نوشته می‌شود و هر بچه‌ای می‌فهمد که این مطلب از روی غرض‌ورزی است.وی تصریح کرد :  همه می‌دانند که چون دستم شکسته بود تیم ندارم اما متاسفانه در مطلب خود نوشته‌اند وقتی از استقلال رفتم بدون تیم ماندم. خدمت این کسانی که چنین مطالبی می‌نویسم بگویم در اولین فرصت تیم جدیدم را انتخاب می‌کنم و انهایی که می‌خواهند من را مقابل استقلال قرار دهند بدانند که اگر استقلال به پیروزی می‌رسد کمتر از یک هوادار خوشحال نمی‌شوم و حتی با توجه به حساسیت مسابقه‌های لیگ در بازی با تراکتورسازی و نفت تهران به ورزشگاه رفتم.طالب‌لو در پاسخ به این سؤال که وضعیت دست او به چه صورت است گفت :  وضعیت دستم عالی است. دو ماه است که بدنسازی سنگین و فشرده‌ای می‌کنم. خیلی‌ها می‌گفتند که من قوای جسمانی خوبی ندارم و در این دو ماه روی این نقطه ضعفی که برخی کارشناسان به درستی می‌گفتند کار کرده‌ام.طالب‌لو در پاسخ به این سؤال که از چه تیم‌هایی پیشنهاد دارد گفت :  نمی‌خواهم به لحاظ اخلاقی اسم این تیمها را بیاورم اما از چند تیم خوب اسیایی و غیراسیایی پیشنهاد دارم. باید ببینیم کدام یک از این تیمها قسمت می‌شود مطمئنا اگر این باشگاه‌ها از سلامتی من باخبر نبودند چنین پیشنهادهایی نمی‌دادند و خوشبختانه همه تیمها قبل از جذب بازیکن تست پزشکی می‌گیرند.