مدیرکل تربیت بدنی استان تهران از برگزاری انتخابات هیات فوتبال این استان خبر داد و از کسانی که شرایط حضور در این انتخابات را دارند خواست نامزد شوند .به گزارش ایسنا ،  سید رضا افتخاری در جلسه اتحادیه باشگاه‌های فوتبال گفت :  از زمانی که به عنوان مدیرکل تربیت بدنی استان تهران انتخاب شدم ،  در زمینه فوتبال دو هدف داشتم ،  یکی تقویت هیات فوتبال استان تهران و دیگر قدرتمند کردن فوتبال تهران. در گذشته فوتبال تهران بیشترین بازیکنان را به تیم ملی می‌داد و باشگاه‌های تهرانی بهترین مقام‌ها را کسب می‌کردند اما الان تنها خاطره‌ای از ان روزها باقی مانده است. جلساتی را برای تقویت فوتبال تهران با کفاشیان برگزار کرده‌ایم و امیدواریم بتوانیم در اینده‌ای نزدیک تیم‌های قدرتمندی داشته باشیم. این کار تنها با همت دوستان در باشگاه‌ها و فدراسیون فوتبال امکان‌پذیر است. طرح‌هایی در این باره داریم که در اینده این طرح‌ها را ارائه خواهیم داد .وی درباره اتحادیه گفت :  در این چند ساله تنها جلساتی بوده که توسط اتحادیه برگزار شده است و هر زمان که اتحادیه قصد انجام کاری را داشته با موانعی روبه‌رو شده است. باید به حرف‌هایمان عمل کنیم. هم‌اکنون شرایط بسیار خوبی در فدراسیون فراهم است و تاج و محمدی علاقه‌مندند تا باری از دوش فدراسیون برداشته شود. حجم کار در فدراسیون بسیار بالاست و واگذاری یک بخش به اتحادیه به سود فدراسیون و فوتبال خواهد بود. امیدواریم این اتفاق بیفتد .افتخاری افزود :  قصد دخالت ندارم. تنها تجربه چندین ساله‌ام را بازگو می‌کنم. باشگاه‌های خصوصی مشکلات بسیاری دارند. تنها دو باشگاه خصوصی هستند که با چنگ و دندان حفظ شده‌اند. باید مشکلات را برطرف کرد. من تیم‌داری کرده‌ام و نسبت به مشکلات فوتبال اگاهی دارم. نباید فدراسیون تعداد تیم‌ها را زیاد کند. باید با تعدادی محدود مسابقات لیگ برتر را برگزار کنیم .وی گفت :  به زودی انتخابات مجمع هیات فوتبال استان تهران برگزار می‌شود. سال‌ها بود که هیات فوتبال استان تهران به صورت سرپرستی اداره می‌شد در حالی که بر اساس قانون تنها سه ماه می‌توانست یک نفر به عنوان سرپرست کار کند. بنابراین در نظر داریم انتخابات هیات فوتبال استان تهران را برگزار کنیم. به دوستان خود هم سفارش کرده‌ایم از هیچ شخص خاصی حمایت نکنند و هر کس شرایط خدمت دارد وارد شود و نامزد شود. هر نفر انتخاب شد ،  وظیفه‌مان این است که از او حمایت کنیم .افتخاری در پایان از فدراسیون فوتبال خواست برگزاری مسابقات دسته‌های پایین‌تر را به صورت ازمایشی به اتحادیه بسپارد تا در صورت موفقیت این واگذاری این کار ادامه پیدا کند .در ادامه مهدی تاج نایب رییس فدراسیون فوتبال هم گفت :  جا دارد از تیمسار نواموز که من خود را شاگرد ایشان می‌دانم قدردانی کنم. از اجرلو هم تشکر می‌کنم که چنین شرایطی را برای قدردانی از نواموز فراهم کرده است .وی افزود :  شنیدم قرار است انتخابات هیات فوتبال استان تهران برگزار شود بسیار خوشحال شدم و افتخاری نکته درستی گفت که باید هم به فرد منتخب برای پیشرفت فوتبال تهران کمک کنند .وی به نقش اتحادیه اشاره کرد و گفت :  در چهارچوب استراتژیک توسعه فوتبال ،  اتحادیه می‌تواند نقش‌افرینی کند. امیدوارم این تعامل به موفقیت فوتبال کمک کند .وی به لزوم خصوصی سازی در فوتبال اشاره کرد و گفت :  حرف‌های زیادی درباره خصوصی‌سازی یا تجاری سازی مطرح می‌شود. معتقدم دیر یا زود یک سونامی بسیار جدی فوتبال کشور را در بر می‌گیرد. هزینه‌های فوتبال کشورمان به قدری بالاست که دارد از طاقت دولت هم خارج می‌شود. چه برسد به بخش خصوصی. باید کاری انجام دهیم. اگر باشگاه‌ها کار را به دست بگیرند ،  مشکلات برطرف می‌شود.