استاد مشایخی که او را کمال الملک عرصه بازیگری ایران لقب داده‌اند در این دیدار حجازی را جهان پهلوان عرصه فوتبال برشمرد و گفت :  سه نفر در ورزش ایران همیشه برایم در اوج بوده و هستند ؛  جهان پهلوان غلامرضا تختی ،  روان شاد پهلوان سید محمد طباطبایی و ناصر خان حجازی که جهان پهلوان عرصه فوتبال ایران است و همیشه برایش احترام بسیار ویژه‌ای قائل هستم. او هیچ گاه نوکر کسی نبوده و هرگز مجیز کسی را نگفته و همواره انسان راستگو و رک گویی بوده است. حجازی اهل چاپلوسی و تملق نبوده و نیست. حرفش را رک ولی در نهایت ادب می‌زند. انتقاد می‌کند برای ان که عاشق مردم و مملکتش است. او همانند بنده همواره باور داشته که مردم ولی نعمت ما هستند. نشستن در کنار بزرگ مردی که عاشق ملت ایران و سرزمین ایران بوده ،  برایم افتخار بزرگی است. به گزارش تهران امروز ، حجازی که نسبت به روزهای گذشته که در بیمارستان بستری بود وضعیت روحی و جسمانی بهتری داشت چند کلمه‌ای در جمع مهمانان ویژه‌اش صحبت کرد. او به پیامک‌های تماشاگران اخرین برنامه 90 اشاره کرد که در ان مهم‌ترین عامل محبوبیت ناصر حجازی به پرسش گذاشته شد و بینندگان صراحت کلام و سلامت کاری دروازه‌بان اسبق استقلال و تیم ملی را بیش از موفقیت او به عنوان بازیکن فوتبال و پیروزی‌هایش در دنیای مربیگری مورد توجه قرار داده بودند. مرور خاطرات گذشته بخش دیگری از دیدار استاد مشایخی و دروازه‌بان تیم ملی ایران در جام جهانی 1978 ارژانتین بود . مشایخی گفت در گذشته به ورزشگاه امجدیه شهید شیرودی فعلی می‌رفته تا تماشاگر بازی‌های ناصر حجازی باشد. او خود را هوادار همیشگی حجازی و تیم ملی ایران دانست و از علاقه‌اش به تماشای مسابقات فوتبال صحبت کرد :  اگر برنامه‌ای نداشته باشم یا سر فیلمبرداری نباشم حتما تماشاگر رقابت‌های فوتبال هستم. به ویژه همراه با همسرم ؛  او هم بسیار علاقه‌مند به این رشته و تماشای مسابقات فوتبال است. او بهتر و بیشتر از من بازیکنان فوتبال را می‌شناسد. ولی ناصر خان حجازی را همه در این مملکت می‌شناسند. او این همه عاشق و هوادار در این سرزمین دارد. یکی از این عاشقان او هم جمشید است. ناصر خان مردی با شخصیت است که چون صریح و بی‌پرده صحبت می‌کند مورد پسند اندکی از افراد نیست.