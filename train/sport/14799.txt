مجتبی شریفی در گفتگو با مهر در مشهد اظهار داشت :  فیلم درگیری مسئولان تیم فوتسال راه ساری با خبرنگاران به همراه نامه‌ای از اصحاب رسانه خراسان رضوی در چند روز اینده برای کمیته انضباطی ارسال می‌شود.وی تصریح کرد :  پس از بررسی این موارد و البته دلایل مستدل ،  بر همین اساس به مسئله رسیدگی می‌شود و پس از ان احکام مقتضی را صادر می‌کنیم. رئیس کمیته انضباطی فدراسیون فوتبال با بیان اینکه هیچگونه شکایتی در این زمینه نشده است ،  ادامه داد :  در رابطه با درگیری‌هایی که روز جمعه در سالن شهید بهشتی مشهد اتفاق افتاده بود تا به امروز هیچ باشگاه و مجموعه‌ای مدعی نشده است و شکایتی را برای این پرونده دریافت نکرده ایم. شریفی تاکید کرد :  با این حال اما به دلیل پیگیری خبرنگاران و پس از رسیدن اسناد مربوطه به کمیته انضباطی ،  قطعا با متخلفان پرونده برخورد می‌کنیم. رئیس کمیته انضباطی فدراسیون فوتبال اظهار داشت :  هرگونه برخورد با خبرنگاران محکوم است چرا که این قشر وظیفه اطلاع رسانی به جامعه را دارند و مسئولان ورزشی نیز موظف هستند تا با انها همکاری کنند و امیدواریم که هیچ تخلفی را در این راستا نداشته باشیم. پس از پایان دیدار جمعه شب تیمهای علم ادب سایپای مشهد و راه ساری که با نتیجه دو بر یک به سود تیم مشهدی خاتمه یافت ،  مسئولین و لیدرهای تیم مازندرانی با خبرنگاران ورزشی خراسان رضوی درگیر شدند که در این درگیری یکی از خبرنگاران جوان به شدت مجروح شد.