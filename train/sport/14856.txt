باشگاه‌های عضو اتحادیه فوتبال اروپا تا سال 2012 باید کسری تراز تجاری خود را برطرف کنند .به گزارش ایسنا ،  اتحادیه فوتبال اروپا ،  یوفا اعلام کرد که قصد دارد تیم‌هایی را که قادر به کنترل هزینه‌های خود نیستند ،  از شرکت در لیگ قهرمانان اروپا محروم کند .شورای تعیین راهبرد فوتبال حرفه‌ای  ( PFSC )  متعلق به یوفا به این نتیجه رسیده است که تورم در هزینه‌های انتقال بازیکنان و حقوق انها تردیدهایی جدی را درباره امکان ادامه فعالیت نظام مسابقات باشگاهی به عنوان یک صنعت تفریحی ایجاد کرده است. این شورا در جلسه‌ای تصویب کرد که باشگاه‌هایی که مایلند در این رقابت حضور داشته باشند تا سال 2012 فرصت دارند کسری تراز تجاری خود را برطرف کنند .میشل پلاتینی رییس یوفا پیش از اجلاس صراحتا گفت :  اگر باشگاهی بتواند از بانک برای خرید بازیکن قرض کند و ان را بپردازد ،  مشکلی وجود ندارد ،  اما اگر یک حامی مالی عمده ،  پول را به صورت یارانه در اختیار باشگاه قرار دهد و باشگاه پس از دو سال هنوز با کسری تراز تجاری مواجه باشد ،  این یک مشکل است و ما با ان موافق نیستیم .قانون جدید باشگاه‌ها را موظف می‌سازد که تنها با استفاده از پولی که از طریق راه‌های مربوط به فوتبال ،  همچون بلیت فروشی و قراردادهای فروش حق پخش تلویزیونی کسب می‌کند ،  هزینه‌های خود را تامین کند .با اجرای این قانون مالکان میلیاردر باشگاه‌ها ،  همچون خانواده حاکم ابوظبی که سال گذشته میلادی مالکیت باشگاه منچسترسیتی را در اختیار گرفت ،  قادر به سرمایه‌گذاری گسترده و فعالیت‌هایی که به افزایش حقوق بازیکنان و هزینه انتقال بازیکن منجر شود ،  نخواهند بود .پلاتینی تصریح کرد :  رومان ابراموویچ مالک باشگاه چلسی  ،  سیلویو برلوسکونی نخست وزیر ایتالیا و صاحب باشگاه اث میلان و ماسیمو موراتی صاحب باشگاه اینترمیلان در جمع 80 تا 95 درصد از صاحبان باشگاه‌ها قرار دارند که در گفت‌وگو با او خواستار اعمال موازینی جدید برای پایان دادن به دوران هزینه‌های افراطی در فوتبال شده‌اند .ظاهرا یکی از مواردی که باعث نگرانی یوفا شده ،  هزینه عمده‌ای است که باشگاه رئال مادرید برای خرید بازیکن در تعطیلات پایان فصل فوتبال اروپا متقبل شد. این باشگاه با قرض گرفتن از بانک‌های اسپانیایی بیش از 356 میلیون دلار را برای خرید بازیکنانی همچون کریستیانو رونالدو از منچستریونایتد ،  کاکا از میلان و الونسو از لیورپول هزینه کرد .باشگاه منچسترسیتی هم رقمی بیش از 132 میلیون دلار را برای خرید بازیکنان جدید ،  از جمله امانوئل ادبایور از ارسنال هزینه کرد .این در حالی است که به ویژه وضعیت مالی تیم‌های انگلیسی شرایطی نگران کننده را ایجاد کرده است ،  به طوری که حساب‌های مالی منچستریونایتد ،  لیورپول و چلسی در حال حاضر ضرر نشان می‌دهد .این ضرر با وجود ان ثبت شده که منچستریونایتد و لیورپول هر دو در حساب‌های عملیاتی خود در فصل گذشته سود کرده‌اند ،  اما اقراض قبلی این باشگاه‌ها عمدتا به واسطه سرمایه‌گذاری‌های نامحدودی بوده که از سوی مالکان صورت گرفته و کماکان این باشگاه‌ها به دلیل بازپرداخت بهره مبالغ قرض شده ،  با سود فاصله دارند .برخی منابع اگاه نیز معتقدند مبلغ مجموع بدهی‌های رئال مادرید به واسطه اقراض گذشته خود و هزینه‌هایی که در سال جاری متقبل شده ،  به بیش از یک میلیارد و 300 میلیون دلار رسیده است .یوفا نگران است صرف مبالغ بی حد و حصر از سوی باشگاه‌ها ،  برای انها سرنوشتی مانند سرنوشت باشگاه‌های لیدز یونایتد و والنسیا را در پی داشته باشد ؛  این دو باشگاه در سال 2001 در نیمه نهایی لیگ قهرمانان مقابل یکدیگر قرار گرفتند ،  اما بحران مالی هر دو تیم را به ورشکستگی کشاند .کمیته اجرایی یوفا در روز‌های چهاردهم و پانزدهم سپتامبر در سوییس جلسه تشکیل می‌دهد تا مجموعه قوانین پیشنهاد شده را در قالب سیاستی تحت عنوان بازی مالی جوانمردانه به تصویب برساند و دستور تدوین جزئیات ان تا تابستان سال 2010 را صادر کند .به این ترتیب باشگاه‌ها دو سال برای تنظیم حساب‌های مالی خود فرصت خواهند داشت تا بتوانند شرایط حضور در لیگ قهرمانان و لیگ اروپا در فصل 2012 2013 را کسب کنند.