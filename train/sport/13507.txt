خیلی‌ها نگران این قضیه بودند. یک فینال تمام انگلیسی دیگر ازاردهنده است. برای کی ?  برای چی ?  به نوشته اعتماد ،  میشل پلاتینی که با اعلام استقلال کامل از فیفا و سپ بلاتر کنار کارل هاینتز رومنیگه خودشان را فرشته نجات فوتبال می‌دانند بدجور دچار تکثرگرایی شده اند. ایده رئیس یوفا این است ؛  تیم‌های کوچک باید به مقام‌های بزرگ برسند تا فوتبال رشد کند. یعنی هر وقت تیمی کوچک تیمی بزرگ را شکست می‌دهد فوتبال یک قدم به جلو بر می‌دارد. ایده زیبایی است برای فقرا. اما این ایده شما را به یاد پوپولیسم و وعده و وعید‌های رویایی به اصطلاح سوسیالیستی نمی‌اندازد ?  این عدالتی که پلاتینی حالا در شمایل دایی جان ناپلئون گونه از ان دم می‌زند از کدام جاده رد می‌شود و قربانیانش چه کسانی هستند ?  دیالکتیک دایی جان که کار را کار اینگلیسی‌ها می‌داند می‌تواند تبعات فاجعه باری برای هویت و نفس فوتبال به بار اورد. لیگ برتر انگلیس با هجوم سرمایه گذاران خارجی در چند سال اخیر جذاب‌ترین لیگ اروپا بوده است و همین باعث شده انگلیسی‌ها با قدرت در لیگ قهرمانان هم حضور پیدا کنند. اما پلاتینی گویا این قدرت را نمی‌پسندد و دوست دارد مثلا یک فصل هم شاختار دونتسک قهرمان اروپا شود تا فوتبال پیشرفت کند. جام جهانی 2002 را به یاد بیاورید و چهره بازیکنان ایتالیا و اسپانیا را در ذهن تان بازسازی کنید تا ببینید کره جنوبی و داوران چطور باعث پیشرفت فوتبال شدند. فصلی که پورتو و موناکو به فینال لیگ قهرمانان رسیدند را باید پیشرفتی برای فوتبال بدانیم یا صرفا یک اتفاق ?  پدیده‌ها هرگز باعث پیشرفت نمی‌شوند بلکه تنها در حکم شوکی مقطعی هستند که بازی‌ها را از یکنواختی دراورند. اروپا انقدر تیم بزرگ دارد که رقابت بماند و جذابیت دود نشود و به هوا نرود .قرعه کشی لیگ قهرمانان امسال بدجور بوی توطئه ضدانگلیسی می‌دهد. چهار تا تیم بزرگ جزیره سخت‌ترین قرعه‌ها را دارند و امکان این هست که هیچ کدام به دور بعد راه پیدا نکنند. سه جدال انگلیسی -  ایتالیایی جذاب‌ترین بخش این قضیه است. این شاید بهترین فرصت برای ایتالیایی‌ها باشد که ثابت کنند از انگلیسی‌ها عقب نیفتاده اند. ایتالیایی‌ها می‌توانند با حذف بزرگان لیگ برتر هویت از دست داده شان در لیگ قهرمانان را بازیابند. این قضیه انقدر جدی شده است که چندی پیش اولیور کی و گابریله مارکوتی نویسندگان روزنامه تایمز رسما کارشان به دعوا کشید. بدین ترتیب دایی جان پلاتینی باید بنشیند و سر بازی‌های یک هشتم نهایی ناخن‌هایش را بجود تا انگلیسی‌ها حذف شوند و فوتبال پیشرفت کند. اما اگر اتفاقی غیراز این افتاد ان وقت شاید با کنار رفتن پلاتینی از مسندش فوتبال واقعا پیشرفتی کند. جنگ انگلیسی‌ها بیشتر با دایی جان است تا ایتالیایی ها. حالا نگاهی بیندازیم به چهار بازی تیم‌های انگلیسی .رم -  ارسنالاسپالتی که به اندازه کافی از من یو ضربه خورده است حالا یک انگلیسی دیگر را مقابلش می‌بیند. شاید ارسنال شرایط خوبی نداشته باشد اما تجربه نشان داده است سبک ونگر مثل فرگوسن بدجور مقابل ایتالیایی‌ها و به خصوص رم جواب می‌دهد. ارسنال پیش از این نیز رم را در لیگ قهرمانان شکست داده بود. در نقطه مقابل ،  رم هم در رده دهم سری A قرار دارد و طبق معمول این چند فصل اخیر شانس چندانی برای رقابت با اینتر ندارد. مهم‌ترین عامل در تعیین سرنوشت این بازی شاید همان برتری روحی ارسنالی‌ها مقابل تیمی باشد که مربیانش همیشه در شرایط حساس ژست بازنده دارند .اینتر -  من یوانگار فرگی و مورینیو نمی‌توانستند دوری هم را تحمل کنند. مورینیو که از جزیره رفت سرالکس از همه بیشتر دلش برایش تنگ شد و اعتراف کرد همیشه از رقابت با او لذت برده است. اما ژوزه متخصص شکست دادن من یو است. طی سه فصل در جزیره سرالکس تنها یک بار موفق شد مورینیو را شکست دهد و پیش از ان هم که اقای خاص با پورتو من یو را از لیگ قهرمانان حذف کرده بود. فرگوسن این فصل بدون کارلوس کرش در کنارش در جریان بازی کوچینگ خوبی نداشته است و خیلی وقت‌ها تعویض‌هایش به ضررش شده است. مورینیو اما استاد کوچینگ در طول بازی است و راه بردن یونایتد را هم خوب می‌داند. اینتر با مهره‌های زیادی که در اختیار دارد و مربی که یک نابغه است می‌تواند کار قهرمان اروپا را در همین مرحله یکسره کند. تنها عاملی که یونایتد را به پیروزی نزدیک می‌کند شخصیت اروپایی شیاطین سرخ مقابل اینتری است که سال‌ها است در اروپا به نتیجه‌یی نرسیده است .یووه -  چلسیاستاد مسلم تورنمت‌های حذفی یعنی فیل بزرگ باید مقابل تیمی بازی کند که در اروپا همیشه با قدرت بازی کرده است. بازی یووه مقابل میلان نشان داد بیانکونری حتی در حالی که نصف تیمش مصدوم است باز هم شخصیت بالایی برای پیروزی دارد و هرگز نباید انها را دست کم گرفت. دو پیروزی مقابل رئال مادرید هم این قضیه را بیش از پیش ثابت کرد. نکته جالب اینجاست که رانیری که روی نیمکت یووه می‌نشیند اولین قربانی انقلاب روسی در استمفوردبریج بود و خیلی زود از تیم رومن ابراموویچ اخراج شد. یووه و چلسی از ان بازی‌هایی است که نباید انتظار گل‌های زیادی در ان داشته باشیم .لیورپول -  رئال مادریدجدال رافا بنیتس و خوان د راموس یک جنگ تاکتیکی تمام است. فقط رافا مهره‌هایی که لازم دارد در اختیار دارد ولی راموس در اوج بحران تیمی را تحویل گرفته است که برای بازسازی‌اش وقت زیادی لازم دارد. رافا و راموس هر دو نشان داده‌اند در تورنمنت‌های اروپایی دقیقا می‌دانند از چه راهی باید به پیروزی رسید. راموس با سویا دو بار جام یوفا را فتح کرد و رافا هم در اولین فصل حضورش در انفیلد لیگ قهرمانان را به خانه برد. اما ذات فوتبال این دو مربی تفاوت زیادی با هم دارد. راموس تیمی تهاجمی را همیشه به میدان می‌فرستد و رافا هم که اصلا اعتراف کرده است چون بلد نیست تمرین حمله به تیمش بدهد دفاع را بر می‌گزیند. با توجه به همه این عوامل باید گفت شانس لیورپول بیشتر از رئال است.