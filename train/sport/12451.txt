تومباکوویچ پس از شکست یک بر صفر خانگی برابر تراکتورسازی تبریز در حالی که کنفرانس مطبوعاتی از سوی خبرنگاران تحریم شده بود ،  هنگام ترک ورزشگاه با حضور در مقابل اتوبوس حامل بازیکنان در خصوص این بازی اظهار داشت :  تراکتورسازی بازیکنان باتجربه‌ای داشت و می‌دانستند در بازی به دنبال چه هستند. به گزارش فارس ،  وی با بیان اینکه سعی کردیم در طول بازی تعادل برقرار شود ،  خاطرنشان کرد :  در لحظاتی از بازی برتر از حریف بودیم ،  اما در فوتبال ،  تیمی که بیشتر حمله کند شانس پیروزی دارد. تومباکوویچ افزود :  تصور نمی‌کنم تراکتورسازی در 90 دقیقه کار خاصی انجام داده باشد و تنها از یک موقعیت خود استفاده کرد و به گل رسید. وی در خصوص حاشیه‌های تیم استیل‌اذین گفت :  مشکلات ما در جای دیگری است و باید به گذشته و بسته شدن این تیم توجه کرد. با این حال با اضافه شدن 2 بازیکن شرایط‌مان بهتر خواهد شد. تومباکوویچ در پاسخ به این سوال که علی کریمی بدون تمرین چگونه در ترکیب اصلی تیم قرار گرفت ،  اظهار داشت :  بازیکن تمرین نکرده را نباید در ترکیب می‌گذاشتیم ،  اما دستمان بسته بود و در پستی که وی بازی می‌کرد بازیکن دیگری نداشتیم. سرمربی استیل‌اذین در خصوص وضعیت تیمش در بازی مقابل تراکتورسازی تبریز عنوان کرد :  تیم تراکتورسازی با تقویت تیم خود در میانه میدان کار دفاع را به خوبی انجام داد و اجازه بازی‌سازی به بازیکنان ما نداد. وی در پاسخ به این سوال که مشکلات تیم استیل‌اذین چه زمانی حل خواهد شد ،  خاطرنشان کرد :  این مسئله زمان می‌خواهد و معتقدم به یک یا 2 بازیکن جدید احتیاج داریم. تومباکوویچ در خصوص این موضوع که گفته می‌شود استیل اذین ستاره زیادی دارد ،  تصریح کرد :  من ستاره‌ای در این تیم نمی‌بینم و در واقع ستاره باید در زمین خود را نشان دهد ؛  اما نمی‌دانم شما از چه تعریفی از ستاره بودن دارید که می‌گویید این تیم پر از ستاره است.