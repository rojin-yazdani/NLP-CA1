به گزارش ایسنا ،  مسابقه رده بندی جام جهانی کشتی فرنگی بین ایران و ترکیه برگزار شد که ملی پوشان ایران با حمایت و حضور خوب تماشاگران در سالن 12 هزار نفری موفق شدند ترکیه را 6 بر 2 شکست دهند و بر سکوی سوم جام جهانی بایستند. محسن حاجی پور ،  افشین بیابانگرد ،  پیام بویری ،  حبیب الله اخلاقی ،  داود عابدین زاده و مهدی علیاری شش برد ایران را رقم زدند و یوسف اخباری بهمراه بهنام مهدیزاده کشتی را به رقیبان واگذار کردند. نتایج انفرادی دیدار رده بندی ایران 6  -  ترکیه 2 59 کیلوگرم :  محسن حاپی پور ( برنده با ضربه فنی )  – ایهان کاراکاش حاجی پور نمایشی دیدنی داشت و ملی پوش ترکیه در المپیک لندن را با کمرگیری و فن اونگ در دقیقه چهارم ضربه فنی کرد تا ایران شروع عالی داشته باشد. 66 کیلوگرم :  افشین بیابانگرد – اتاکان یوکسل  ( کشتی گیر ترکیه حاضر نشد. )  71 کیلوگرم :  پیام بویری 6 – یونس اوزل 0 پیام بویری دارنده مدال برنز بازیهای اسیایی مبارزه‌ای دیدنی مقابل نایب قهرمان سال 2014 جهان به نمایش گذاشت و با دو بار خاک کردن و یک بار به پل بردن حریف 6 بر صفر برنده شد. 75 کیلوگرم :  یوسف اخباری 2 – امراه کوش 7 یوسف اخباری در 50 ثانیه ابتدایی کشتی گیر ترک که نفر سوم جهان در سال 2013 است را خاک کرد و 2 - 0 پیش افتاد اما در ادامه 4 امتیاز از دست داد و وقت اول را 4 - 2 باخت. در ادامه اخباری یک امتیاز از دست داد و روی اجرای فیتو هم خودش خاک شد و 7 بر 2 شکست خورد. 80 کیلوگرم :  حبیب الله اخلاقی 10 – اصلان اتم 2  ( کشتی گیر ترکیه سه اخطاره شد. )  اخلاقی که برنز جهان و طلای بازیهای اسیایی را در کارنامه دارد در دقیقه اول حریفش را از تشک خارج کرد. در ادامه اتم که قهرمان 2014 دانشجویان جهان است اخلاقی را در خاک نشاند اما ملی پوش ایران در دقیقه دوم او را از نفس انداخت و حریف ترک را دو بار در خاک نشاند تا نتیجه 5 - 2 به سود اخلاقی شود. اخلاقی در وقت دوم کاملا سوار بر کشتی بود. تماشاگران شعار می‌دادند که حریفش بریده که همین طور هم بود و اتم سه بار از تشک خارج شد و اخلاقی در حالی که 9 - 2 جلو بود حریفش را سه اخطاره کرد و پیروز شد. 85 کیلوگرم :  داود عابدین زاده 2 – متهان باشار 0 عابدین زاده که در گذشته قهرمان جوانان جهان و نایب قهرمان بازیهای اسیایی در دوحه شده ،  در همان ابتدا حریف ترک را از تشک بیرون برد و 1 - 0 جلو افتاد. در دقیقه دو کشتی گیر ترک اخطار گرفت و در خاک نشست که عابدین زاده با بارانداز نتیجه را 2 - 0 کرد. عابدین زاده این کشتی را تا پایان اداره کرد و با برتری مقابل حریفش ،  سومی ایران در جام جهانی را قطعی کرد. 98 کیلوگرم :  مهدی علیاری 1  ( برنده )  – فاتح باشکوی 1 علیاری در وقت اول بخاطر پوئن اخطار یک امتیاز عقب افتاد. در اواخر دقیقه چهارم علیاری با یورشهای پیاپی داوران را مجبور کرد تا یک پوئن اخطار به نفعش بدهند تا نتیجه 1 - 1 شود. هر دو کشتی گیر دو اخطاره بودند و کشتی با همین نتیجه تمام شد که علیاری به دلیل گرفتن اخطار اخر برنده شد. 130 کیلوگرم :  بهنام مهدیزاده 2 – رضا کایالپ 10 مهدیزاده در این کشتی تشریفاتی 10 بر 2 مغلوب کشتی گیر عنواندار ترکیه شد و ایران در نهایت 6 بر 2 ترکیه را شکست داد.