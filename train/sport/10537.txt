تیم ملی والیبال ایران در مرحله دوم رقابتهای قهرمانی جهان با ارژانتین همگروه شد. رویارویی خولیو ولاسکو با شاگردانش در دور دوم این مسابقات بسیار دیدنی خواهد بود.به گزارش خبرنگار مهر ،  با مسجل شدن صعود برخی تیم‌های حاضر در مرحله دوم رقابتهای والیبال قهرمانی جهان چهره تیم‌های همگروه ایران نیز مشخص شد. بر اساس فرمول بازی‌ها از هر گروه در دور مقدماتی چهار تیم به مرحله بعد راه پیدا می‌کنند تا کار خود را در دو گروه چهار تیمی ادامه دهند.در صورتیکه تیم‌های حاضر در این مرحله در دور مقدماتی نیز با یکدیگر همگروه بوده باشند ،  در دور دوم بازی نخواهند کرد و نتیجه دور مقدماتی برای دور بعد نیز محاسبه خواهد شد که بر این اساس شکست 3 امتیازی تیم ایران برابر فرانسه در دور دوم نیز ثبت می‌شود تا ایران از حال 3 امتیاز از دست داده باشد.با مشخص شدن تیم‌های حاضر در گروه‌های E و F تیم ایران برخی از حریفان خود را شناخته است. ایران در دور بعد در گروه E مسابقات با لهستان میزبان مسابقات ،  فرانسه ،  صربستان ،  ارژانتین و سه تیم دیگر همگروه است که چهره این سه تیم امروز نمایان خواهد شد. در گروه F اما تیم‌های روسیه ،  کانادا ،  بلغارستان ،  چین ،  برزیل ،  المان و دو تیم دیگر حضور خواهند یافت.بدون شک رویارویی ایران و ارژانتین دیداری خاص برای والیبال ایران خواهد بود. خولیو ولاسکو که بدون تردید محبوب‌ترین مربی خارجی ورزش ایران بوده است هدایت تیم کشورش را بر عهده دارد و باید دید در مصاف با شاگردان سابق خود چه برنامه‌ای دارد.از یاد نبریم ولاسکو از بازیکنان سطح بالایی در تیم خود سود نمی‌برد و به لحاظ فنی ارژانتین به مراتب در سطحی پایین‌تر از ایران قرار دارد اما ولاسکو همه تدابیرش را در این بازی به کار خواهد گرفت تا شایستگی‌های خود را بار دیگر ثابت کند.