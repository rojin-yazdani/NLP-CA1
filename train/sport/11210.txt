مهاجم استقلال با تمجید از جواد نکونام می‌گوید نیمکت نشینی‌اش در بازی با فولاد به دلیل پست حمایتی‌اش از نکونام نبوده است.به گزارش ایسنا ،  ارش برهانی بعد از شکست تیمش برابر فولاد از هفته بیست و چهارم رقابت‌های لیگ برتر ،  درپاسخ به سوالی درباره خداحافظی جواد نکونام از تیم ملی فوتبال ایران گفت :  از نکونام بابت همه زحماتی که برای تیم ملی کشید ممنونم. متاسفانه در ایران مراسم‌های خوبی برای بازیکنان گرفته نمی‌شود و این درحالی است که اخیرا دیدیم هاشمیان و مهدوی‌کیا برای بازی خداحافظی یکی از هم تیمی‌هایشان به المان رفتند و در مراسم باشکوهی که برگزار شد شرکت کردند.او افزود :  متاسفانه در ایران از این مراسم‌ها خبری نیست و دیدیم که برای باقری و عابدزاده هم مراسم خوبی نداشتیم. این مسئله سال‌هاست که در کنار ما وجود دارد.مهاجم استقلال در پاسخ به این سوال که اگر قرار باشد نکونام را در یک جمله توصیف کند چه می‌گوید ،  بیان کرد :  مرد خستگی ناپذیر فوتبال ایران.او در پایان و در پاسخ به این سوال که نیمکت نشین بودنش در این دیدار به خاطر پستش در اینستاگرام برای نکونام بود یا نه ،  گفت :  نه ارتباطی به این مسئله نداشت.