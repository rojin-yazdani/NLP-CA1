فرامرز ظلی ،  دروازه بان پیشکسوت کشورمان در زمان ورود به فدراسیون وقتی با خبرنگاران مواجه شد در خصوص انتخابات فدراسیون فوتبال گفت :  در این انتخابات همه حق رای دارند ،  حتی نماینده ورزش کارگری و عشایری ولی پیشکسوتان فوتبال که صاحبان اصلی این رشته هستند هیچ جایی در انتخابات نداشته و نماینده‌ای در مجمع ندارند.به گزارش مهر  ، وی ادامه داد :  همه سر این سفره رنگین نشسته‌اند ،  جز اصل فوتبال که پیشکسوتان هستند. من از طرف خودم نمی‌گویم بلکه نماینده جدیکارها ،  کوزه کنانی‌ها و قلی‌زاده‌ها و  …  هستم ،  انهایی که فوتبال ایران را در سال‌های دور زنده کرده و همه مدیون‌شان هستیم.پیشکسوت فوتبال کشورمان ادامه داد :  در چهار سال گذشته این اقا  ( کفاشیان )  حتی یکبار هم به در اتاق ما نیامد و نگفت شما زنده‌اید یا مرده ،  اصلا هستید بیایید یک جا هم نظر بدهید ،  انگار نه انگار که پیشکسوتی هم وجود دارد.ظلی در پایان تصریح کرد :  اینها وارثان فوتبالی هستند که ما پیشکسوتان ان را زنده و بزرگ کردیم اما هیچ جایی در معادلات انها نداریم.