 		سخنگوی شرکت مخابرات ایران گفت: اپراتورهای ارایه دهنده خدمات اینترنتی، برای واگذاری اینترنت رایگان اعلام شده از سوی مرکز آمار به ثبت نام کنندگان سرشماری اینترنتی، آمادگی دارند.به گزارش ایرنا، داود زارعیان افزود: اپراتورهای سه گانه تلفن همراه و ارایه دهندگان خدمات اینترنت به سرعت زمینه لازم برای واگذاری 2 گیگابایت اینترنت رایگان اعلام شده از سوی مرکز آمار ایران برای کسانی که در سرشماری اینترنتی امسال شرکت کرده اند را فراهم کرده و این کار بدون هیچ مشکلی انجام خواهد شد. «حسین تهرانی» رییس مرکز فناوری اطلاعات و ارتباطات مرکز آمار ایران یکشنبه این هفته(18 مهرماه) گفته بود: از هفته آینده، فُرم دریافت 2 گیگابایت اینترنت مجانی در تارنمای همه اپراتورهای تلفن همراه قرار می گیرد. به گفته وی، طبق توافق مرکز آمار و وزارت ارتباطات و فناوری اطلاعات، قرار است همه کسانی که در سرشماری اینترنتی مشارکت کرده اند از 2 گیگابایت اینترنت رایگان بهره مند شوند. تهرانی درباره جزییات این طرح گفته بود، افراد می توانند با وارد کردن کد آماری 12 رقمی که پس از تکمیل اطلاعات سرشماری مرکز آمار ایران به آنها داده شده است و همچنین شمار اعضای ثبت نام شده خانوار خود، به تارنمای اپراتورهای تلفن همراه وارد شوند. سخنگوی شرکت مخابرات ایران در این رابطه گفت: اینترنت رایگان اعلام شده از سوی مرکز آمار به همه کسانی که در سرشماری اینترنتی امسال شرکت کنند واگذار خواهد شد. به گزارش ایرنا، نخستین سرشماری نفوس و مسکن به صورت اینترنتی از سوم مهرماه در سراسر کشور آغاز و تا ٢٤ مهرماه ادامه دارد. براساس برنامه ریزی مرکز آمار، از 25 مهر تا 25 آبان ماه هشتمین سرشماری عمومی نفوس و مسکن به روش حضوری با تبلت انجام می شود. مرکز آمار اعلام کرده است خانوارها پس از ثبت نام در سامانه اینترنتی، کد دریافتی را حفظ و هنگام مراجعه مامور سرشماری به در منزل آن را ارائه کنند تا دیگر به سرشماری حضوری نیازی نداشته باشند. به گفته مسئولان مرکز آمار ایران، یک هزار تن از افرادی که در سرشماری اینترنتی مشارکت کنند با قرعه کشی از جایزه 10 میلیون ریالی برخوردار می شوند. خانوارها می توانند در مدت تعیین شده اطلاعات خود را از طریق سامانه اینترنتی www.sarshomari95.ir ثبت کنند. براساس پیش بینی انجام شده، نتایج اولیه سرشماری امسال یکم تا پانزدهم دی ماه سال جاری و نتایج تفصیلی آن مردادماه 1396 منتشر می شود. براساس برنامه ریزی انجام شده، یک هزار نفر از افرادی که در سرشماری در قالب اینترنتی مشارکت کنند، با انجام قرعه کشی از جایزه 10 میلیون ریالی برخوردار می شوند. ٥٠٠ جایزه ١٠ میلیون ریالی نیز برای مدیران مدارسی در نظر گرفته شده است که بتوانند خانوارهای دانش آموزان را به پرکردن اینترنتی سرشماری تشویق کنند.  		 	