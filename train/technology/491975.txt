 		رئیس اتحادیه دستگاه‌های مخابراتی گفت: درصد کمی از شاکیان از حقوق خود آگاهی دارند و اقدام به طرح شکایت می‌کنند که 90 درصد شکایات مربوط به گوشی‌هایی است که از مبادی غیر قانونی وارد شده‌اند.غلامحسین کریمی در گفت‌وگو با فارس اظهار داشت: علیرغم افزایش حجم فروش در بازار دستگاه‌های مخابراتی و ارتباطی، میزان شکایات مشتری‌ها از این بازار در سال 93 نسبت به سال 92 حدود 10 تا 15 درصد کاهش پیدا کرده است.رئیس اتحادیه دستگاه‌های مخابراتی و ارتباطی با مقایسه آمار شکایت‌ها در فروردین امسال با مدت مشابه سال قبل، گفت: در فروردین ماه سال 93 میزان شکایت نسبت به امسال بسیار بیشتر بود. تعداد محدودی واحد در چند پاساژ خاص اقدام به گران فروشی و تخلف می‌کردند که در مدت یک سال گذشته با پیگیری‌های مداوم اتحادیه و کمک تعزیرات تخلف این واحدها برطرف شد.وی تصریح کرد: 90 درصد شکایات مربوط به گوشی‌هایی است که از مبادی غیر قانونی وارد کشور شده‌اند؛ تعرفه 6 درصدی واردات به علاوه ارزش افزوده 9 درصدی و سایر هزینه‌ها که در مجموع تعرفه 16 درصدی را برای گوشی موبایل رقم می زند در مقابل هزینه 5 تا 6 درصدی قاچاق توانی برای کالای قانونی برای رقابت باقی نمی‌گذارد.کریمی اضافه کرد: این در حالی است که درصد کمی از شاکیان و مال باختگان در بازار از حق و حقوق خود آگاهی دارند و اقدام به طرح شکایت می‌کنند و حدود 70 درصد شکایات نیز از طریق شماره 124 وزارت صنعت برای پیگیری به اتحادیه ارجاع می شود.رئیس اتحادیه دستگاه‌های مخابراتی و ارتباطی پیشنهاد کرد: برای رفع این مشکل بهتر است تعرفه واردات به 4 درصد تقلیل یابد و 9 درصد ارزش افزوده نیز از مصرف نهایی در فاکتور اخذ شود.وی از آمادگی اتحادیه دستگاه‌های مخابراتی و ارتباطی برای دریافت گزارش‌ها و شکایات از بازار موبایل و دستگاه‌های مخابراتی خبر داد. 		 	