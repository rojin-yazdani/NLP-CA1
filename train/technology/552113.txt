 		یک شرکت ژاپنی اقدام به تولید نوعی تیشرت ضد عرق کرده که در آن از مواد آبدوست و آبگریز استفاده شده‌ است. این لباس می‌تواند لکه‌های سیاه حاصل از تعرق را پنهان نگه دارد.به گزارش جوان،پروجنومیکس (Progenomics) یک شرکت ژاپنی فعال در حوزه فناوری‌ نانو است. این شرکت اخیراً یک تیشرت مقاوم در برابر عرق تولید کرده که برای استفاده در ورزش بسیار مناسب است. در این تیشرت از نوعی الیاف آبدوست استفاده شده‌ است که به شدت قطرات آب را به سطح داخلی خود جذب می‌کند. سطح بیرونی این تیشرت دارای پوششی از جنس مواد آبگریز است که در نهایت موجب می‌شود اثرات بد تعرق روی لباس باقی نماند. در واقع این لباس هنگام ورزش لکه سیاه در نواحی زیر بغل به خود نمی‌گیرد. این تیشرت برای کسانی که دچار مشکل تعرق زیاد هستند بسیار مناسب است همچنین افرادی که در محیط‌های گرم کار کرده و یا ورزشکاران که به شدت در اثر تحرک عرق می‌کنند مناسب است. برخی افراد در محیط‌های پراسترس کار می‌کنند و مایلند تعرق آن‌ها از دید اطرافیان پنهان باشد. این فناوری برای این افراد بسیار مناسب است. خواص آبگریزی این لباس به دلیل استفاده از واکنش مولکولی مبتنی بر فناوری‌ نانو است که درون الیاف این تیشرت قرار داده شده‌ است، بدون این که نیاز به اسپری کردن مواد شیمیایی روی این لباس باشد. مسؤولان این شرکت معتقدند که استفاده از فناوری ژاپنی می‌تواند موجب بروز خواص آبگریزی در منسوجات شود. این محصول جدید حتی بعد از 100 بار شستشو می‌تواند خواص آبگریزی قابل توجهی داشته باشد و الیاف حالت اولیه خود را دارا باشند. برخلاف دیگر محصولات ضدتعرق موجود در بازار، این تیشرت بسیار نازک و سبک بوده و 100 درصد قابل انعطاف و کشیده شدن است به طوری که دو برابر حالت اولیه خود کشیده می‌شود. در این تیشرت از پلیمر پلی‌استر استفاده شده که به سرعت خشک می‌شود و همچنین قابلیت توزیع آب را در تمام سطح خود دارد. از آنجایی که این ماده کاملاً قابل تنفس است، تمام رطوبت موجود در آن به سرعت تبخیر می‌شود و داخل لباس کاملاً خنک و خشک باقی می‌ماند. قدرت جذب رطوبت این ماده سه برابر بیشتر از نخ معمولی است. 		 	