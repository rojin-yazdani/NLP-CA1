 		جلسه شورای عالی فضای مجازی صبح امروز یکشنبه به ریاست رئیس جمهور و حضور رئیس مجلس شورای اسلامی برگزار شد.به گزارش تابناک به نقل از روابط عمومی مرکز ملی فضای مجازی کشور، در بیست و دومین جلسه شورای عالی فضای مجازی راهکارهای توسعه صادرات نرم افزار و طرح جامع توسعه فضای مجازی سالم، مفید و ایمن مورد بحث و بررسی قرار گرفت و مصوب شد دولت مکلف است در زمینه تشویق تولید نرم افزار و تسهیل صادرات نرم افزار و خدمات فنی و مهندسی در حوزه فضای مجازی و ارایه آموزش های لازم در موارد مزبور در چارچوب سیاست های شورای عالی فضای مجازی اقدام لازم را به عمل آورد و ظرف مدت یک سال نتیجه اقدامات را به شورای عالی فضای مجازی گزارش دهد.براساس این گزارش، در خصوص طرح جامع توسعه فضای مجازی سالم، مفید و ایمن مصوب شد مرکز ملی فضای مجازی مکلف است براساس تعریف و اهداف مصوب شورا چارچوب اقدامات، ضوابط و معیارهای خدمات و محتوای مربوط به «طرح جامع توسعه فضای مجازی سالم، مفید و ایمن» را طراحی کند و به تصویب شورای عالی فضای مجازی برساند و به طور سالانه چارچوب، ضوابط و معیارهای خدمات و محتوای مربوط به آن را به روزرسانی کرده و گزارشی از چگونگی پیشرفت این مصوبه را به شورای عالی فضای مجازی ارایه کند. 		 	