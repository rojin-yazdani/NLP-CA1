 		گروهی به نام 'استرایدر' (پیش رونده)، که به گفته کارشناسان شاید با یک سازمان اطلاعات و جاسوسی در ارتباط باشد، توانسته است به اهدافی مشخص در روسیه، چین، سوئد و بلژیک نفوذ کند.به گزارش ایرنا به نقل از خبرگزاری رویترز، بر اساس گزارش شرکت امنیتی 'سیمانتک' در آمریکا، این گروه، که برای نخستین بار نامی از آن شنیده می شود، دست کم از اکتبر 2011 فعال بوده و با ساختن یک 'بدافزار پنهان' به نام رِمسِک (Remsec) به هدف هایش نفوذ می کرده است.جاسوس افزارِ Remsec به جای آنکه روی رایانه های افراد نصب شود، روی 'شبکه های سازمانی' مستقر می شود و به هکرها امکان می دهد که روی شبکه ای از ماشین های آلوده، کنترل کامل داشته باشند. رمسک همزمان امکان ثبت فعالیت های صفحه کلید (keylogging) و دزدیدن فایل ها را فراهم می کند. بر اساس گزارش شرکت امنیتی سیمانتِک، گروه استرایدر تاکنون به چهار سازمان و فرد در روسیه، یک شرکت هواپیمایی در چین، یک سازمان در سوئد و یک سفارت در کشور بلژیک نفوذ کرده است.سیمانتِک با توجه به پیچیدگی های جاسوس افزار Remsec، این احتمال را دور از ذهن نمی داند که بدافزارِ یادشده با پشتیبانی یک کشور تولید شده باشد. با این حال، مقام های شرکت سیمانتک درباره کشور مبداء این بدافزار پاسخی نداده اند. شرکت سیمانتِک، کدنویسی های به کار رفته در جاسوس افزار Remsec را به بدافزارهای فلِیمِر و 'استاکس نت' بسیار شبیه می داند. شرکت امنیتی کاسپرسکی که دفتر مرکزی آن در مسکو است، روز دوشنبه گزارش سیمانتِک را تایید و اعلام کرد که بزودی جزییات تحلیل خود را منتشر خواهد کرد.  		 	