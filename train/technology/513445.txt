 		محمود واعظی از فعالیت بیش از 25 هزار نرم افزار ایرانی خبر داد و اظهار کرد: این آمار در ابتدای کار دولت یازدهم تنها 10 هزار اپلیکیشن بوده است.به گزارش ایسنا، وزیر ارتباطات عصر امروز در مراسم افتتاح پروژه تلاش اظهار کرد: لازم است نگاهی اقتصادی به بخش ICT کشور داشته باشیم و برای این کار لازم است به زیرساخت‌ها و امور فنی توجه کافی صورت بگیرد. اکنون زیرساخت‌های ایجاد شده در راستای توسعه کشور است.وی ادامه داد:‌ سال گذشته اولویت ما به توسعه زیرساخت‌های کشور مربوط می‌شد و تمام وقت و طراحی خود را صرف پروژه‌هایی در این زمینه کردیم. امروز نیز اولین این طرح‌ها مورد بهره برداری قرار می گیرد و من امید دارم تا پایان سال دو تا سه طرح دیگر نیز بهره برداری شود.واعظی همچنین عنوان کرد: در سال جاری اولویت ما ارائه خدمات بیشتر و نرم افزارهای متعدد توسط متخصصان داخلی است و در این سال تولید محتوا به طور جدی‌تری مورد توجه قرار می‌گیرد چرا که اقبال مردم به این عرصه گویای آن است که باید ما هم همگام با مردم در این مسیر پیش برویم.وزیر ارتباطات در بخش دیگری از صحبت‌های خود به ارائه آمارهایی از توسعه فناوری‌های مختلف پرداخت و اظهار کرد: ‌در سال 2000 در دنیا 738 میلیون موبایل وجود داشت اما در سال 2015 این رقم از 7 میلیارد نیز فراتر رفته است.واعظی همچنین به آمارهای ایران اشاره کرد و گفت: در ابتدای دولت یازدهم تعداد مشترکان ADSL کشور حدود سه و نیم میلیون نفر بود که اکنون این رقم به حدود 10 میلیون مشترک رسیده و در حوزه اینترنت موبایل نیز حدود 11 میلیون کاربر داریم.وی همچنین یادآور شد، بازار فعلی ایران در حوزه ICT دو هزار میلیارد تومان است اما این بازار تا 60 هزار میلیارد تومان جای توسعه دارد.واعظی با تاکید بر ورود بخش خصوصی به سرمایه گذاری‌های توسعه ای در بخش ICT کشور، گفت: تاکنون در بخش خصوصی حدود 5 هزار میلیارد تومان سرمایه کسب شده است و ما نیز در وزارت ارتباطات حدود 2 هزار و 500 میلیارد تومان برای گسترش زیرساخت‌ها سرمایه‌گذاری کرده‌ایم که البته سرمایه گذاری بخش دولتی مربوط به مواردی می‌شود که بخش خصوصی علاقه‌ای به ورود به آن نداشته و سرمایه‌گذاری در آن بخش حداقل در کوتاه مدت سودآور نیست.وزیر ارتباطات در بخش دیگری از صحبت‌های خود به سیاست‌های کاهش تعرفه اینترنت اشاره کرد و افزود: تا زمانی که حدود 200 هزار نفر کاربر اینترنت موبایل بود طبیعی بود که تعرفه هر کیلوبایت داده 5 تا 14.5 ریال باشد اما اکنون این رقم با ورود اپراتورهای مختلف به عرصه ارائه اینترنت پهن باند به نیم ریال رسیده است.وی ادامه داد:‌ در حوزه ADSL نیز ما 20 درصد را از سوی شرکت زیرساخت تخصیص دادیم تا به واسطه کاهش تعرفه خدمات این بخش به اپراتورها نیز فشاری وارد نشود.واعظی در پایان با تاکید بر نقش توسعه زیرساخت‌ها در دسترسی به شبکه ملی اطلاعات، یادآور شد: زیرساخت‌های این شبکه تا پایان سال جاری آماده خواهد شد البته با این وجود باید این نکته را درنظر گرفت که برای راه اندازی این شبکه به تولید محتوا نیز توجه کافی صورت گیرد.  		 	