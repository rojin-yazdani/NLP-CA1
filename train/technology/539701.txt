 		سال ۲۰۱۴ سال سلفی بود و سال ۲۰۱۵ سال گرفتن سلفی‌های هنری است که اکنون به مرحله خطرناکی رسیده است. مردم برای گرفتن یک عکس تقریبا خودشان را به کشتن می‌دهند.به گزارش بی.بی.سی، سلفی (Selfie) عکس‌هایی است که مردم با وب‌کم یا گوشی‌های موبایل از خود می‌گیرند و در شبکه‌های اجتماعی منتشر می‌کنند.در روسیه در سال جاری چندین نفر تاکنون به خاطر گرفتن یک سلفی جان خود را از دست داده‌اند.در یکی از موارد دو مرد در کوه‌های اورال هنگامی که قصد داشتند موقع کشیدن ضامن یک نارنجک دستی از خودشان عکس بگیرند کشته شدند.در ماه ژوئن (خردادماه) جوانی که تازه از دانشگاه فارغ‌التحصیل شده بود قصد داشت در حالی که از پل مسکو آویزان شده از خودش عکس بگیرد که سقوط کرد و جان داد.به تازگی یک پسر ۱۷ ساله‌ هم در شهر وولوگدا وقتی می‌خواست بالای پشت‌بام برای اینستاگرامش عکس بگیرد، سقوط کرد و مرد.او قبل از این‌که سقوط کند در حالی که روی پشت‌بام ژست گرفته بود، از خودش چندین عکس گرفته بود اما تلاش کرده بود عکس‌های بیشتر و بهتری بگیرد.در آمریکا هم به تازگی مردی که می‌خواست با هدف قرار دادن گردنش با تفنگ در مقابل دوربین، سلفی بگیرد، به خودش شلیک کرد و مرد.تعداد کسانی که امسال به خاطر گرفتن سلفی کشته شده‌اند از تعداد آنهایی که بر اثر حمله کوسه کشته شده‌اند بیشتر است.دست‌کم ۱۲ نفر تاکنون موقع عکاسی از خودشان مرده‌اند در حالی که تلفات ناشی از حمله کوسه در همین مدت فقط هشت نفر بوده است.وزارت کشور روسیه هم پس از وقوع چندین مرگ و میر، کارزاری را برای هشدار در مورد خطر مرگ ناشی از سلفی گرفتن به راه انداخته است.در اطلاعیه‌ای که در این مورد منتشر شده از جمله آمده است «عکاسی با تفنگ می‌تواند منجر به مرگ شود.» همچنین در این اطلاعیه فهرستی از مکان‌های خطرناک برای سلفی گرفتن آمده است.بالای پشت بام، بالای دکل‌ها، مقابل قطار، کنار حیوانات وحشی از جمله نقاطی است که وزارت کشور روسیه آنها را برای سلفی گرفتن خطرناک دانسته است.دولت فرانسه هم در اقدامی مشابه با روسیه، پوستری منتشر کرده است که از شهروندان می‌خواهد در نقاطی مثل جلوی قطار، اتومبیل یا با خرس‌ها از خودشان سلفی نگیرند.بر اساس نتایج مطالعه‌ای که در دانشگاه اوهایو آمریکا منتشر شده است کسانی که سلفی‌های زیادی از خودشان در شبکه‌های اجتماعی منتشر می‌کنند درجه خودشیفتگی‌‌ و اختلال‌های روانی‌شان بالا است. 		 	