 		معاون مخابرات استان تهران گفت: تغییراتی که در تعرفه اینترنت نامحدود مخابرات اعمال شده در راستای عمل به مصوبه 152 کمیسیون تنظیم مقررات ارتباطات است.محمدرضا بیدخام در گفت‌وگو با ایسنا، در پاسخ به این سوال که تغییرات تعرفه اینترنت نامحدود مخابرات از چه قرار است، اظهار کرد: تاکنون تعرفه اینترنت نامحدود، براساس مصوبه 49 سازمان تنظیم مقررات ارتباطات که مربوط به اواخر دهه 80 بود محاسبه می‌شد، این در حالی است که در این زمینه از سال 1390 از سوی کمیسیون تنظیم مقررات ارتباطات مصوبه دیگری ابلاغ شده است.معاون تجاری مخابرات استان تهران ادامه داد: طی این مدت ما به دلیل این‌که برخی مسائل کیفی را هم مدنظر داشتیم مصوبه و تعرفه‌های جدید را اجرا نکرده و براساس همان تعرفه‌های قبلی هزینه‌های اینترنت کاربران خود را محاسبه کردیم و بدین ترتیب افزایش تعرفه‌ها به زمان بهبود کیفیت موکول شد.وی همچنین عنوان کرد: اکنون کیفیت اینترنت مخابرات تا حدی بهبود یافته و برهمین اساس از اول خرداد‌ماه تعرفه‌های ما براساس مصوبه 152 اعمال خواهد شد البته ما در تغییرات صورت گرفته سقف رقمی که مجاز بود را انتخاب نکرده و تنها 75 درصد رقم مذکور را اعمال کرده‌ایم که این افزایش تعرفه در مجموع حدود 10درصد می‌شود.معاون مخابرات استان تهران درباره این‌که آیا همچنان واگذاری اینترنت نامحدود توسط مخابرات ادامه دارد، گفت: واگذاری اینترنت فعلا به صورت نامحدود و غیرحجمی همچنان در مخابرات صورت می‌گیرد، چرا که نیاز برخی مشترکان است اما تفاوتی که وجود دارد آنکه اینترنت نامحدود دیگر تنها تا سرعت 512 کیلوبایت ارائه می‌شود و برای سرعت‌های یک و دومگابایتی لازم است مشترک از سرویس حجمی استفاده کند.بیدخام در بخش دیگری از صحبت‌های خود با اشاره به این‌که تعرفه اینترنت نامحدود مخابرات از سال 1387 به بعد تغییر نکرده بود، گفت: تغییر در تعرفه‌ها نیز بیشتر به استان‌های تهران و البرز مربوط می‌شود، چرا که در بسیاری استان‌ها از ابتدا اینترنت به شکل حجمی و پیش پرداخت واگذار می‌شد.وی در پایان یادآور شد: سیاست مخابرات بر آن است که مشترکان اینترنت نامحدود به طور تدریجی به استفاده از اینترنت حجمی روی آورند برهمین اساس نیز مشوق‌هایی مانند «کمپین شگفت‌انگیز»در حال اجراست تا اقبال مشترکان نسبت به اینترنت حجمی افزایش پیدا کند.  	