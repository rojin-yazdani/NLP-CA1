 		دانشمندان آمریکایی چسب هوشمندی متشکل از ریزسوزن‌های حاوی انسولین ابداع 
کرده‌اند که می‌تواند بیماران دیابتی را از شر تزریق‌های ناخوشایند و 
روزانه انسولین خلاص کند.به گزارش همشهری دانشمندان آمریکایی چسب هوشمندی متشکل از ریزسوزن‌های حاوی انسولین ابداع کرده‌اند که می‌تواند بیماران دیابتی را از شر تزریق‌های ناخوشایند و روزانه انسولین خلاص کند.براساس گزارش ساینس الرت،‌این چسب‌های هوشمند چهار سانتیمتری بیش از 100 سوزن به ضخامت مژه چشم انسان دارند  و نه تنها حاوی دوزی مناسب از انسولین هستند،‌بلکه دارای حسگرهای گلوکزی نیز هستند که می‌تواند بالا بودن سطح قند خون را حس کرده و بلافاصله انسولین را وارد جریان خون بیمار سازد.به گفته محققان دانشگاه کارولینای شمالی این چسب هوشمند ویژه بیماران دیابتی و با استفاده از مواد زیستی و غیرسمی طراحی و ساخته شده‌است و کارایی آن بسیار آسان بوده و سرعت اثرگذاری آن نیز بالا است. کل این سیستم را می‌توان متناسب با وزن و میزان حساسیت بیمار به انسولین شحصی‌سازی کرد و این برچسب هوشمند‌را هوشمند‌تر ساخت.آزمایش چسب هوشمند انسولین روی موش‌ها نتایج امیدوار‌کننده‌ای از خود نشان داده‌است. این برچسب در آزمایش‌های حیوانی توانسته میزان انسولین خون موش‌های مبتلا به دیابت را برای 9 ساعت تنظیم نگه دارد.سیستم درون چسب‌ها به گونه‌ای طراحی شده که عملکرد آن شبیه به مولد‌های انسولین داخل بدن،‌سلول‌های بتا باشد. این سلول‌های ویژه مسئولیت تولید و ذخیره‌سازی انسولین را در کیسه‌هایی کوچک به نام وزیکول به عهده دارند. محققان در این برچسب‌ها وزیکول‌های مصنوعی ایجاد کرده‌اند که با استفاده از دو نوع ماده طبیعی می‌توانند وظایف وزیکول‌های طبیعی را شبیه‌سازی کنند.ترکیب این دو ماده نوعی جدید از مولکول را ایجاد می‌کند که یک سر آن آب دوست و سر دیگر آن اب‌گریز است. زمانی که تعداد زیادی از این مولکول‌ها با یکدیگر ترکیب می‌شوند،‌به صورت خودکار ساختاری وزیکول مانند ایجاد می‌کنند که حسگرهای گلوکز و انسولین درون آنها قرار می‌گیرند.زمانی که برچسب مورد آزمایش قرار گرفت، به خوبی توانست با کمک حسگرها بالا بودن میزان قند خون را تشخیص داده و آن را با استفاده از آنزیمی که همراه داشت،‌به اسید گلوکونیک تبدیل کند. کمبود اکسیژن ایجاد شده طی این فرایند مولکول آب‌دوست نیتروایمیدازول را به مولکولی آب‌گریز تبدیل کرده و در نتیجه ساختار وزیکول‌ها نابود شده و انسولین وارد خون می‌شود.به گفته محققان، دشواری مراحل مراقبت از دیابت تزریق انسولین، یا کنترل قند خون یا حفظ رژیم غذایی نیست، بلکه انجام تمامی این کارها برای چندین‌بار در طول روز و برای تمام عمر است که طاقت‌فرسا به شمار می‌رود و درصورتی که این برچسب‌های هوشمند بتوانند در بدن انسان نیز عملکرد مناسبی از خود نشان دهند، تحول بزرگی در روند مراقبت از بیماران دیابتی ایجاد خواهد‌شد.مرحله بعدی این تحقیق،‌آغاز آزمایش‌های بالینی آن خواهد بود، تا در صورت مثبت بودن نتایج برچسب‌ها وارد بازار شوند. 		 	