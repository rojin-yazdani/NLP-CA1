 		شرکت گوگل پرسرعت‌ترین شبکه اینترنتی جهان را بین دو کشور آمریکا و ژاپن راه‌اندازی کرد.به گزارش ایسنا، شرکت گوگل پرسرعت‌ترین شبکه اینترنتی جهان را بین دو کشور آمریکا و ژاپن راه‌اندازی کرد که این پروژه از زمان آغاز تا راه‌اندازی رسمی بیش از دو سال طول کشید. این کابل ۹۰۰۰ کیلومتر طول دارد و شهر اورِگان در ساحل غربی آمریکا را به دو شهر ساحلی «می» و «چیبا» در ژاپن متصل می‌کند.در ماه آگوست سال ۲۰۱۴ اعلام شد که گوگل قصد دارد کابل ویژه ای با پهنای باند ۶۰ ترابیت بر ثانیه بین دو کشور آمریکا و ژاپن راه‌اندازی کند. به عبارت دیگر می‌توان گفت سرعت انتقال داده در این کابل ۶۰ میلیون مگابیت برثانیه است.«اورس هوزِل» مدیر مرکز زیرساختهای فنی گوگل اعلام کرد که این اقدام ویژه ظرفیت بیشتری را برای کابلهای زیردریایی ارائه می‌دهد و می‌تواند سرعت اینترنتی جهانی را تقویت کند.گوگل یکی از شش شرکتی محسوب می‌شود که در کنسرسیوم پروژه کابلی Faster حضور داشته است. از دیگر شرکتهای حاضر در این کنسرسیوم می‌توان به China Mobile، China Telecom، Global Transit، اپراتور موبایلی KDDI ژاپن، Singtel سنگاپور و NEC ژاپن اشاره کرد.به گفته «آلان چین-لون» یکی از اعظای گروه زیرساختهای شبکه‌ای زیردریای گوگل، این کابل زیردریایی از مناطقی عبور کرده است که امکان بروز سونامی در آنها وجود ندارد تا تحت هیچ شرایطی با مشکل مواجه نشود.بر اساس این گزارش که اطلاعات آن از سایت شرکت ارتباطات زیرساخت برگرفته شده است، این کابل در بخش آمریکایی خود سیستم ویژه‌ای را شامل می‌شود که ارتباط میان مراکز اینترنتی در ساحل غربی ایالات متحده از جمله لس‌آنجلس، خلیج سانفرانسیسکو، پورتلند و سیاتل را برقرار می‌کند. 		 	