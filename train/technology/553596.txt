 		نمایندگان کمیسیون صنایع و معادن مجلس در جلسه امروز خود به موضوع انحلال شورای عالی فناوری اطلاعات و ادغام آن را با شورای عالی فضای مجازی، رای می دهند.به گزارش مهر، مهرماه سال گذشته کلیات طرح ادغام شورای عالی فناوری اطلاعات در شورای عالی فضای مجازی و حذف ماده (۴) قانون وظایف و اختیارات وزارت ارتباطات و فناوری اطلاعات به تصویب نمایندگان عضو کمیسیون صنایع و معادن مجلس رسید و پس از آن در طرح یک فوریتی، مجلس با ادغام این شورا موافقت کرد اما در تبصره ای، مقرر شد برخی از وظایف این شورا، تفکیک اجرا شود.اما با وجود تاکیدات مقام معظم رهبری در دور دوم فعالیتهای شورای عالی فضای مجازی، مبنی بر انحلال شوراهای موازی در این بخش، این موضوع باردیگر در دستور کار مجلس قرار گرفت.نمایندگان عضو کمیسیون صنایع و مجلس که پیش از این نیز این طرح را بررسی کرده بودند قرار است امروز یکشنبه ۲۲ آذرماه پس از بررسی نهایی، در مورد انحلال شورای عالی فناوری اطلاعات و ادغام آن با شورای عالی فضای مجازی رای گیری کنند.پیش از این طرح انحلال شورای عالی فناوری اطلاعات در دستور کار کمیسیون صنایع قرار داشت اما به دلیل آنکه این موضوع قرار بود ابتدا در شورای عالی فضای مجازی مطرح و بررسی شود، به تعویق افتاد. اما با وجود اینکه بررسی طرح شوراهای موازی در فضای مجازی، در دستور آخرین جلسه شورای عالی فضای مجازی قرار داشت، در این جلسه مطرح نشد.قرار است با تصمیم گیری مجلس، کلیه وظایف، امکانات، تجهیزات و بودجه شورای عالی فناوری اطلاعات به شورای عالی فضای مجازی منتقل شود؛ ایجاد وحدت رویه در تصمیم سازیها و تصمیم گیری ها در حوزه فضای مجازی کشور، از جمله دلایل اجرای این طرح است. 		 	