 		درحالی‌که روز گذشته عرضه آی‌فون 7 در 28 کشور جهان آغاز شد نمونه‏هایی از این گوشی به‌صورت مسافری در بازار کامپیوتر و موبایل ایران با قیمت بسیار بالا عرضه شده است.   براساس گزارش آی‌تی ایران از بازار کامپیوتر پایتخت، هم‌اکنون آی‌فون 7 معمولی نسخه 128 گیگابایتی بین 6 تا 7 میلیون تومان و آی‌فون 7 پلاس نسخه 128 گیگابایتی بین 7 تا 8 میلیون تومان قیمت خورده است.  همچنین این آی‌فون‏ها فعلا با رنگ گلد و رزگلد موجود است و خبری از رنگ‏های دیگر نیست. رنگ جت‏بلک (مشکی براق) از محبوب‏ترین رنگ‏های آی‌فون 7 است که هنوز در بازار توزیع نشده است.   به گفته مدیر یک شرکت عرضه کننده محصولات اپل در ایران، قیمت آی‌فون 7 تا حدود یک ماه دیگر به حالت عادی خود در می‌آید و این اتفاقی است که در آی‌فون 6 اس نیز افتاد. به گفته وی بهترین زمان خرید آی‌فون آذرماه و بهمن‌ماه است، چرا که در این دو ماه قیمت‏ها به دلایل مختلف در پایین‌‏ترین نرخ خود قرار می‏‌گیرد و به رقم متناسب با قیمت جهانی‏‌اش می‌‏رسد. 	