 		شبکه‌های اجتماعی فضای مناسبی برای توسعه کسب‌وکار و تبلیغات به وجود آورده‌اند، اما همین اقدام راه را برای سوء استفاده نیز هموار کرده است.به گزارش آنا، در یک دوره زمانی پیامک‌های تبلیغاتی آزاردهنده آن قدر زیاد شد که اپراتورها مجبور شدند برای رهایی مشترکان از مزاحمت این پیامک‌ها، راهکاری جدی بیندیشند.اما طولی نکشید که با ورود اپلیکیشن‌های موبایلی، استفاده از این فضا جایگزین پیامک شد. فضایی که در آن به راحتی و با صرف هزینه بسیار کم می‌توان با مخاطبان زیادی ارتباط برقرار کرد.گفته می‌شود وایبر، واتس‌آپ و سایر اپلیکیشن‌هایی از این دست، روزانه اطلاعات میلیون‌ها کاربر را در سرورهایی خارج از کشور ذخیره می‌کنند و در زمان مناسب به ارگان‌های مختلف می‌فروشند. این تنها راه درآمد این نرم‌افزارهاست و ارزش ذاتی‌ این اپلیکیشین‌ها به کاربران آنهاست.این روزها کاربران وایبر با پیام‌هایی تبلیغاتی مواجه می‌شوند که از سروری در کشور کانادا با پیش شماره 1+ به آنها ارسال می‌شود. بسیاری از این پیام‌های تبلیغاتی هم شامل محتوای غیرمجاز است.ارسال این پیام‌ها از طریق یک نرم‌افزار انجام می‌شود. خبرنگار آنا با یکی از فروشندگان این نرم‌افزارها تماس گرفت و نحوه استفاده از این پنل‌ها را جویا شد. فروشنده این نرم‌افزار گفت: برای خرید این پنل بسته به نوع آن که ویژه،حرفه‌ای و پایه است، باید بین 50 هزار تا 500 هزار تومان هزینه کنید.به گفته او، انتخاب شماره تلفن مخاطبان در اختیار استفاده‌کننده از نرم افزار است، اما یک بانک اطلاعاتی شامل ده‌ها شماره تلفن مشخص و هدفمند نیز وجود دارد که می‌توان آن را خریداری کرد.وی تاکید کرد که در هر بسته 50 هزار شماره تلفن همراه در اختیار مشتری قرار می‌گیرد.او این را هم گفت که با خرید این نرم‌افزار می‌توان انبوهی از ییامک‌های صوتی، تصویری و متنی را برای هر تعداد مخاطب که شماره آنها را در اختیار داشته باشید، ارسال کنید.این روش تبلیغاتی البته مزیت منحصر به فردی دارد و آن هم این است که راهکاری برای مسدود کردن آن وجود ندارد. این نرم‌افزار هر بار با یک شماره جدید پیامک‌ها را ارسال می‌کند و به همین دلیل فعلا راهکاری برای رهایی از آن در اختیار نیست. 	