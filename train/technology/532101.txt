 		معاون سازمان تنظیم مقررات گفت: تا دو هفته آینده پروانه فعالیت اپراتورهای جدید بازار اینترنت کشور صادر خواهد شد. این اپراتورها می توانند خدمات ارتباطات باندپهن را بدون محدودیت تکنولوژی واگذار کنند.صادق عباسی شاهکوه در گفت‌وگو با مهر، در مورد آخرین وضعیت متقاضیان دریافت پروانه فعالیت در حوزه خدمات ارتباطات باندپهن ثابت (FCP) که قرار است جایگزین خدمات دهندگان اینترنت در کشور شوند، اظهار داشت: صدور مجوز برای ۷ شرکت در مرحله نهایی قرار دارد.وی با بیان اینکه در مرحله دریافت ضمانت نامه و اقدامات مالی از سوی شرکتهای متقاضی هستیم ادامه داد: در صورتیکه موضوع ارائه ضمانت نامه و پرداخت حق الامتیاز از سوی این شرکتها نهایی شود پیش بینی می کنیم که تا دو هفته آینده پروانه فعالیت برای این خدمات دهندگان صادر شود.معاون صدور مجوز سازمان تنظیم مقررات و ارتباطات رادیویی اضافه کرد: تاکنون بررسی درخواست ۷ اپراتور برای خدمات دهی در حوزه اینترنت قطعی شده است و بررسی وضعیت ۱۱ متقاضی دیگر در جریان است که این شرکتها اغلب به دلیل اشتراک در سهام و سرمایه گذاری، واجد شرایط دریافت این پروانه نبوده اند که در حال رفع این تداخل طبق مصوبه کمیسیون تنظیم مقررات ارتباطات هستند.وی خاطرنشان کرد: دریافت کنندگان پروانه FCP می توانند بدون محدودیت تکنولوژی و با رعایت انحصار شبکه زیرساخت و شبکه های ماهواره ای، هرگونه سرویس مرتبط با اینترنت را در کشور ارائه کنند؛ حتی پس از اتمام دوره انحصار اپراتور فیبرخانگی که مربوط به نیمه اول سال ۹۵ می شود شرکتهای دارنده پروانه FCP مجاز خواهند بود شبکه فیبرنوری نیز ایجاد کنند و سرویس های مرتبط با این حوزه را ارائه دهند.به گفته عباسی شاهکوه، در پروانه خدمات ارتباطات باند پهن ثابت، مجوزهایی که صادر می شود تمامی امکانات را در حد پروانه شرکت مخابرات ایران به متقاضیان واگذار می کند و حق امتیاز دریافت پروانه های جدید خدمات اینترنت در کشور – FCP – مبلغ ۲۰ میلیارد تومان درنظر گرفته شده است؛ در همین حال این شرکتها ملزم به رعایت سایر تعهدات مالی از جمله تسهیم درآمد ۳ درصد به صورت سالانه به دولت هستند. این شرکتها در صورت عدم رعایت الزامات پروانه نیز مشمول جریمه و اخطار و تذکر خواهند شد.پروانه فعالیت شرکتهای ارائه دهنده خدمات اینترنت پرسرعت در کشور پس از گذشت ۱۰ سال به پایان رسیده و براین اساس سازمان تنظیم مقررات و ارتباطات رادیویی قوانین جدیدی را تحت عنوان پروانه های فعالیت در حوزه اینترنت موسوم به خدمات ارتباطات باندپهن ثابت – FCP – مصوب کرده است.قرار بود پروانه فعالیت خدمات دهندگان FCP در هفته دولت اعطا شود اما به دلیل آماده نشدن تمامی متقاضیان دریافت این پروانه، اعطای مجوز به زمان دیگری موکول شده است.طبق مصوبه کمیسیون تنظیم مقررات ارتباطات، محدودیتی در واگذاری پروانه FCP به متقاضیان خدمات دهی در حوزه اینترنت وجود ندارد اما برای ارائه خدمات نسل چهارم ارتباطات پرسرعت ثابت ( (LTE امکان ارائه باندفرکانسی به تمامی متقاضیان وجود نخواهد داشت و این شرکتها باید با یکدیگر تشکیل کنسرسیوم داده و در قالب دو کنسرسیوم، باند فرکانسی دریافت کنند.در این پروانه علاوه بر اینکه این شرکتها می توانند شبکه ایجاد کنند و یا از شبکه های موجود مخابرات و زیرساخت نیز استفاده کنند، برای توسعه فعالیت در شهرهای کوچک نیز الزام خواهند داشت؛ به این معنی که طبق مجوز صادر شده باید سالانه حداقل ۲۰ هزار پورت اینترنت در خارج از مراکز استانهای کشور ایجاد کنند که این تصمیم در راستای توسعه متوازن ارتباطات در کشور اتخاذ شده است.پروانه شرکتهای ارائه کننده خدمات اینترنت پرسرعت در کشور - PAP ها – با هدف قطع نشدن فعالیت این شرکتها ، چندین بار از سوی رگولاتوری تمدید شده است که آخرین بار رگولاتوری، فعالیت این شرکتها را تا ۱۵ شهریورماه ۹۴ تمدید کرده بود. 		 	