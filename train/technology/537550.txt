 		همسر استیو جابز - مدیرعامل فقید شرکت اپل - با پخش یک فیلم سینمایی درباره زندگی وی مخالفت کرد.به گزارش ایسنا به نقل از سی نت، در این فیلم مایکل فاسن‌بندر نقش شخصیت استیو جابز را ایفا می‌کند.روزنامه وال استریت ژورنال گزارش داد که همسر استیو جابز تلاش کرده که مانع پخش یک فیلم جدید درباره همسر متوفی خود شود.وال استریت ژورنال به نقل از منابع آگاه گزارش داد: لورن پاول جابز برای جلوگیری از پخش این فیلم جدید با عنوان استیو جابز با شرکتهای سونی پیکچرز و یونیورسال پیکچرز وارد مذاکره شده است.فیلمنامه این فیلم توسط آرون سورکین و براساس زندگینامه جابز که در سال 2011 توسط والتر ایزاکسون نوشته شد، نگارش شده است.گزارش‌ها حاکی از این است که مخالفت همسر جابز با کتاب ایزاکسون دلیل مخالفت وی با این فیلم بوده است اگرچه عوامل ساخت فیلم سعی داشتند از نظرات وی در ساخت فیلم استفاده کنند.اسکات رادین، تهیه کننده فیلم، به وال استریت ژورنال گفت: او به رغم خواهش‌های مکرر من با هرگونه مذاکره درباره فیلمنامه مخالفت کرد.رادین افزود: پاول جابز گفت بی نهایت از کتاب زندگینامه جابز متنفر است و هر فیلمی که براساس این کتاب ساخته شود دقیق نخواهد بود.سخنگوی پاول جابز از اظهارنظر درباره این خبر خودداری کرد. شرکت اپل نیز به درخواست‌ها درباره اظهارنظر درباره این موضوع پاسخ نداده است.این فیلم به کارگردانی دنی بویل و بازی مایکل فاسنبندر در نقش جابز روز جمعه در نیویورک و لس آنجلس اکران می‌شود و اکران گسترده آن در سراسر آمریکا 23 اکتبر خواهد بود. این فیلم همچنین 13 نوامبر در انگلیس اکران می‌شود.استیو جابز در پنجم اکتبر 2011 در سن 56 سالگی بر اثر ایست تنفسی و پس از یک مبارزه طولانی با سرطان پانکراس درگذشت. ولی وی به دلیل انتشار چندین کتاب و فیلم که سعی دارند زندگی شخصی، شغل و شخصیت وی را به تصویر بکشند در کانون توجه بوده است.  	