 		وزیر ارتباطات و فناوری اطلاعات که در عراق به سر می برد، از رایزنی ها و تلاش ها برای خارج کردن انحصار اینترنت از دست آمریکا خبر داد و گفت: قرار است در نشست آذرماه امسال در ژنو، برای مدیریت جهانی اینترنت تصمیم گیری شود.محمود واعظی که در یک سفر رسمی در عراق بسر می برد، در گفت‌وگو با ایرنا به نشست آذرماه سازمان ملل درباره مدیریت اینترنت اشاره کرد و گفت: پیرو جلسات و نشست های متعدد وزیران ارتباطات در طول سال های گذشته، قرار است در نشست آذرماه در ژنو یک جمع بندی حاصل و برای مدیریت جهانی اینترنت تصمیم گیری شود.وی با بیان اینکه هم اکنون مدیریت جهانی اینترنت در دست آمریکاست، افزود: تلاش ها شروع شده است و ما به تازگی مذاکرات خوبی با وزیر ارتباطات روسیه در این زمینه داشته ایم.واعظی اضافه کرد: روس ها که عضو گروه بریکس هستند رایزنی های جدید با وزیران ارتباطات دیگر کشورهای عضو گروه شامل هند، چین، برزیل و آفریقای جنوبی را شروع کرده اند.وزیر ارتباطات و فناوری اطلاعات افزود: قرار است مجموعه ای از رایزنی ها در این خصوص انجام شود و در همین چارچوب در سفر به بغداد با وزیر ارتباطات عراق نیز در این زمینه گفت وگو و مذاکره کردیم.وی ابراز امیدواری کرد که این رایزنی ها به نتیجه رسیده و اینترنت را از انحصار آمریکا خارج کند.واعظی در خصوص نتایج مذاکرات فشرده یک روزه اش در بغداد، به امضای یک سند همکاری اشاره کرد و گفت: در جریان مذاکرات با مقام های عراقی و نیز مذاکرات هیات های کارشناسی دو کشور، به جمع بندی رسیدیم که در قالب یک سند با وزیر ارتباطات عراق امضا کردیم.وی در بیان مهمترین نتایج مذاکرات بغداد، گفت: در خصوص ارتباط مستقیم با عراق در صدا و دیتا (اینترنت) که پیش از این از طریق اروپا انجام می شد، به توافق رسیدیم؛ همچنین موضوع هایی مانند امنیت شبکه، شبکه اینترنت عراق و نیز شبکه انتقال، بحث و گفت وگو کردیم.آموزش و انتقال تجربه و مهارت از سوی ایران از دیگر محورهای مذاکرات وزیران ارتباطات ایران و عراق بود که واعظی به آن اشاره و از گفت وگوهای خوب درخصوص همکاری های بخش خصوصی در پروژه های عراق نیز یاد کرد.گفت وگو و رایزنی درباره پروژه اپراتور چهارم عراق، همکاری های پستی و تجارت الکترونیک، از دیگر محورهای مذاکرات واعظی در بغداد بود.وی همچنین درباره اجرایی کردن این توافق ها نیز گفت: اجرای مفاد ثبت شده در سند امضا شده تاثیر بزرگی در توسعه و گسترش روابط دو کشور خواهد داشت.وی با بیان اینکه بخش هایی از توافقنامه امضا شده قبلی اجرایی شده است، افزود: برای اجرا کردن توافق های جدید، کمیته مشترکی تشکیل داده ایم که این کمیته کار خود را از روز سه شنبه آغاز کرده است.واعظی همچنین درخصوص ضرورت ایجاد تسهیلات ارتباطی برای زائران دو کشور نیز گفت: در زمینه های مخابرات و اینترنت درصدد ایجاد تسهیلاتی هستیم تا مردم از آن بهره مند شوند.وی به مناسبت اربعین اشاره کرد و گفت: تلاش می کنیم زائران اربعین امسال از این تسهیلات بهره مند شوند.وزیر ارتباطات و فناوری اطلاعات که عصر سه شنبه برای یک دیدار رسمی وارد بغداد شد، ضمن گفت وگو با حسن کاظم الراشد همتای عراقی اش، یک سند همکاری با وی امضا کرد که در آن بر همکاری های دو کشور تاکید شده است.همچنین جلسه کارشناسان ارتباطات دو کشور به ریاست واعظی و الراشد برگزار شد و در پایان دو وزیر در یک نشست خبری مشترک به پرسش های خبرنگاران پاسخ دادند.واعظی روز چهارشنبه در دیدارهای جداگانه ای که در آن سفیر ایران در عراق نیز حضور داشت، با حیدرالعبادی نخست وزیر و عمار حکیم رئیس مجلس اعلای اسلامی عراق گفت وگو کرد.وی چهارشنبه شب بغداد را به قصد زیارت عتبات عالیات در کربلا و نجف ترک کرد. 		 	