 		ولادیمیر پوتین ساعتی پیش به همراه مرسدس بنز مدل اس - 600 گارد که از آن به عنوان امن‌ترین ماشین بر روی کره زمین یاد می‌شود و هم‌چنین کیف هسته‌ای روسیه برای حضور در نشست کشورهای صادرکننده گاز وارد فرودگاه مهرآباد تهران شد.به گزارش ایسنا، کمپانی مرسدس بنز با طراحی مدل گارد اس-600، کلاس سطح جدیدی را از امنیت در برابر حملات بالستیک ارائه می‌دهد.کمپانی مرسدس بنز برای مقاوم‌سازی این محصول خود در خط مونتاژ از موادی هم‌چون آرامید، پلی اتیلن و یک نوع ترکیب خاص فولادی استفاده کرده است.هم‌چنین از ماده بی‌کربنات در پوشش‌دهی شیشه‌ها استفاده شده است.این اتومبیل که ماشین شخصی آنگلا مرکل، صدراعظم آلمان نیز بوده است در برابر انواع سلاح‌های نظامی، مواد منفجره و نارنجک و بمب دستی مقاوم است. هم‌چنین سطح زیرین اتومبیل نیز با استفاده از ماده‌ای خاص با یک ترکیب پیچیده مستحکم‌سازی شده است.اتاق سرنشینان این خودرو با صفحات 5 سانتیمتری فولادی محافظت می‌شوند.قلب تپنده این خودرو یک موتور 12 سیلندری دارای 2 توربوشارژ است که می‌تواند 523 اسب بخار نیرو را تولید کند.بنر اس-600 گارد یکی از سریع‌ترین ماشین‌های ساخته شده از سوی این کمپانی آلمانی است که می‌تواند واکنش بسیار مناسبی را در مواقع اضطراری از خود نشان دهد. این خودرو کاملاً دست‌ساز بوده و همه اطلاعات آن در دسترس نیست. این خودرو دارای یک گیربکس 7 دنده است که وظیفه انتقال نیروی موتور به چرخ‌ها را بر عهده دارند. حداکثر سرعت اس-600 گارد 264 کیلومتر در ساعت است.قیمت حدودی این خودرو که البته به نوع آپشن‌ها و استحکامات آن نیز بستگی دارد حدود 350 هزار یورو است و همه مدل‌های آن در تأسیسات زیندلفینگن در اشتوتگارت آلمان به صورت دست‌ساز ساخته می‌شوند.  		 	