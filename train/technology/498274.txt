 		بسیاری از مشترکان اینترنت موبایل در مناطق جنوبی شهر تهران از کیفیت اینترنت تلفن همراه خود گلایه‌های متعددی دارند.به گزارش ایسنا، حدود هشت ماه از ارائه خدمات نسل سه موبایل در کشور می‌گذرد و در این مدت اپراتورهای موبایل به تدریج به توسعه شبکه و ارائه خدمات نسلهای بالاتر ارتباطی در شهرهای مختلف پرداخته و هر روز بر تعداد شهرهایی که اپراتورها در آنها به ارائه خدمات 3G و 4G می پردازند افزوده می شود.اما در شهری مانند تهران به دلیل وسعت جغرافیایی و تعداد بالای کاربران وضعیت به نسبت متفاوتی حاکم است و طی ماه‌های گذشته و بر اساس آمار اعلامی هر یک از اپراتورها حدود 70 درصد از این شهر را تحت پوشش شبکه خود در آورده‌اند. به همین دلیل در شرایطی که ممکن است اینترنت تلفن همراه شما در نقاط شمالی و یا مرکزی شهر سرعت مناسبی را در اختیار شما قرار دهد، این سرعت در برخی نقاط جنوبی شهر به شکل چشمگیری کاهش پیدا می‌کند.وحید صدوقی - مدیرعامل همراه اول - در گفت‌وگو با خبرنگار ایسنا درباره این موضوع اظهار کرد: شرکت ارتباطات سیار در توسعه شبکه نسل های سه و چهار ارتباطی و به ویژه در نسل سوم ارتباطی تلاش دارد عملیات توسعه را به صورت یکپارچه انجام دهد. بر همین اساس اکنون برخی مناطق جنوبی شهر تهران هنوز تحت پوشش شبکه نسل سه قرار نگرفته و اینترنت آنها به شکل GPRS است.وی ادامه داد: شهریورماه سال گذشته مجوز ارائه‌ی آزمایشی خدمات نسل‌های سه و چهار به همراه اول داده شد و ما در آن زمان در نقاط شمالی تهران بالغ بر 900 سایت سوآپ کرده و نوعی نوسازی شبکه را در این مناطق دنبال کردیم.مدیر عامل اپراتور اول ارتباطی کشور در ادامه‌ی صحبت‌های خود به مناطق مهمی که برای توسعه شبکه در تهران جزو اولویت‌های همراه اول بوده اشاره کرد و گفت: منطقه‌ای که نوسازی آن در ابتدای کار صورت گرفت محدوده یادگار امام (ره)، بلوار کشاورز و بزرگراه امام علی (ع) بود چرا که بخش عمده‌ای از مراکز و سازمان‌ها در این محدوده قرار دارند که البته نوسازی این منطقه نیز مسائل خاص خود را به دنبال داشت.صدوقی در ادامه در پاسخ به این سوال که با این اوصاف ساکنان جنوب تهران ازچه زمانی می توانند به اینترنت نسل های بالاتر ارتباطی دسترسی پیدا کنند، گفت: لازم است شبکه نسل سه ما در کشور هرچه سریعتر راه اندازی شود و بر همین اساس ما تلاش داریم تا حداکثر ظرف دو ماه آینده پوشش شبکه خود در استان تهران را کامل کنیم.مدیر عامل اپراتور دوم ارتباطی نیز اواخر اسفند ماه در پاسخ به این سوال که در حال حاضر چه تعداد از شهرهای کشور و چند درصد از شهر تهران به اینترنت نسل سه و چهار دسترسی دارند، اظهار کرده بود: در حال حاضر 80 درصد شهر تهران تحت پوشش شبکه نسلهای سه و چهار قرار دارد و شهرهای اطراف تهران نیز به سرعت تحت پوشش این شبکه قرار می گیرند.علیرضا قلمبر دزفولی همچنین اظهار امیدواری کرده بود که ایرانسل طی سه ماهه اول سال آتی پوشش خوبی در استان تهران داشته باشد.حال بر اساس وعده‌های مدیران عامل اپراتورهای ارتباطی اینگونه به نظر میرسد که وضعیت اینترنت مناطق جنوبی شهر تهران حداقل تا دو ماه آینده تغییر بخصوصی نخواهد داشت اما با به پایان رسیدن فصل بهار انتظار می رود این بخش از مشترکان نیز به اینترنت پرسرعت موبایل دسترسی پیدا کرده باشند.  	