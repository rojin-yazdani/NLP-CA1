 		دانشمندان معتقدند که می‌توان با فناوری موجود و با تکنیک انتقال حافظه به فضای دیجیتال برای همیشه شخصیت انسان‌ها را زنده نگه داشت. به گزارش ایسنا، در این فناوری با انتقال کامل اطلاعات موجود در مغز مثل حافظه و شخصیت، برای همیشه یک انسان مجازی با فناوری واقعیت مجازی به تصویر کشیده می‌شود.دانشمندان معتقدند که با پیشرفت‌های حاصل شده در فناوری تصویرسازی هولوگرام می‌توان صورت مردگان را به همراه صدا به صورت سه‌بعدی نیز مشاهده کرد.پروفسور میچیو کاکو، فیزیکدان مشهور ژاپنی-آمریکایی معتقد است که فناوری دنیای فناناپذیر به زودی رنگ واقعیت می‌گیرد. با استفاده از این فناوری می‌توان برای همیشه شخصیت انسان را زنده نگه داشت و همیشه با عزیزان مرده صحبت کرد.دکتر کاکو معتقد است که با انتقال کامل اطلاعات شخصیتی، خاطرات مشترک، لهجه و تن صدا به فضای مجازی می‌توان برای همیشه با کسانی که از دنیا رفته‌اند صحبت کرد.کاکو که پیشتر با ارائه نظریه فیزیکی در مورد دنیاهای موازی به شهرت رسیده بود، اکنون با ارائه جزئیات نظریه صحبت با مردگان دوباره جنجالی در دنیای علم برپا کرده است.در آخرین کتاب دکتر کاکو با عنوان آینده ذهن آمده است که بشر حداکثر تا اواخر قرن جاری میلادی به فناوری انتقال کامل اطلاعات حافظه به فضای مجازی دست می‌یابد.وی در مصاحبه با خبرگزاری میل‌آنلاین اظهار کرد: رسیدن به فناوری دنیای فناناپذیر یکجا اتفاق نمی‌افتد بلکه این فناوری مانند سایر علوم بشر به صورت مرحله‌ای معرفی شده و پیشرفت می‌کند.وی معتقد است که اولین و نزدیک‌ترین مرحله نمود این فناوری، امکان انتقال خاطرات خوشایند بین ذهن افراد است. در نظر بگیرید دوست شما به تعطیلات رفته و خاطرات خوشایند خود را بر روی لوح فشرده برای شما ارسال می‌کند، حال شما می‌توانید با انتقال این اطلاعات به حافظه خود، تجربیات خوشایند دوست خود در سفر را دوباره تجربه کنید.با اینکه نظریات دکتر کاکو تا حدی شبیه فیلم‌های علمی تخیلی است، اما با در نظر گرفتن تجربه و دانش فیزیکی این دانشمند باید در نظر داشت که تا عملی شدن این فناوری فقط کمی زمان نیاز است. درست مانند اینکه تا دهه 70 یا 80 میلادی هیچکس از پیشرفت فناوری و ظهور عصر جدید ارتباطات و فضای مجازی خبری نداشت. 		 	