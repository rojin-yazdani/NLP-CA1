 		رئیس پلیس فضای تولید و تبادل اطلاعات فرماندهی انتظامی استان همدان در خصوص شیوه جدید هک تلگرام به شهروندان هشدار داد.به گزارش مهر، سرهنگ امینی گفت: در پی مراجعه متعدد شهروندان مبنی بر هک شدن تلفن همراه و انتشار اطلاعات و تصاویر شخصی، موضوع در دستور کار کارشناسان پلیس فتا قرار گرفت.رئیس پلیس فتا همدان افزود: در تحقیقات  مشخص شد افراد سودجو با شناسایی طعمه خود و ارسال پیامکی به نام شرکت تلگرام  مبنی بر اینکه برای جلوگیری از هک شدن تلگرام و سرقت اطلاعات شخصی خود پیامکی حاوی کد دستوری برای شما ارسال خواهد شد، که با ارسال این کد دستوری برای ما از هک شدن تلگرام خود جلوگیری کنید که به محض ارسال کد برای شماره مورد نظر، تلگرام شخص قربانی هک شده و هکر به تمامی اطلاعات از جمله تصاویر، فیلم ها، مخاطبین، لیست دوستان و... دسترسی پیدا خواهد کرد.وی ادامه داد: هکر ها با دسترسی به اطلاعات شخصی قربانی و با تهدید به انتشار آنها انواع سوء استفاده ها از جمله اخاذی و پیشنهادهای نامشروع را انجام می دهند.سرهنگ امینی در پایان از شهروندان خواست: ضمن هوشیاری در استفاده از شبکه های اجتماعی با ارتقاء سواد رسانه ای خود در دام اینگونه شیادان گرفتار نشوند و در صورت مواجهه با چنین مواردی مراتب را سریعاً از طریق وب سایت پلیس فتا به آدرس www.cyberpolice.ir گزارش یا با شماره تلفن ۰۸۱۲۱۸۲۶۷۴ تماس حاصل کنید. 	