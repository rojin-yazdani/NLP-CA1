 		امروز سه شنبه ۱۹مرداد ماه ۱۳۹۵، سیم کارت در کشور ۲۲ساله می شود.به گزارش اداره کل ارتباطات شرکت ارتباطات سیار ایران، ۱۹ مرداد ۱۳۷۳، با واگذاری ۴ سیم کارت به کارکنان نهاد ریاست جمهوری، عرضه سیم کارت تلفن همراه در ایران رسماً آغاز شد. بهره برداري از اولين فاز شبكه تلفن همراه كشور، در مرداد ماه سال ۱۳۷۳ در شهر تهران با ۲۴ سایت BTS و با ظرفيت ۹۲۰۰ شماره آغاز شد. به دنبال استقبال غيرمنتظره و بی نظیر مردم از اين پديده، شركت مخابرات ايران درصدد گسترش پوشش آن از تهران به كل كشور بر آمد. بنابراين با توجه به نياز و تقاضاي مردم به اين پديده، فعاليت هايي متناسب با جهت گيري جهاني براي توسعه شبکه تلفن همراه در اهداف عالي مجموعه مخابرات کشور صورت گرفت. در ادامه این برنامه هيأت وزيران بنا به پيشنهاد وزارت ارتباطات و فناوري اطلاعات، اساسنامه شركت ارتباطات سيار را با سرمايه ۲۰۰۰ميليارد ريال تصويب كرد و کليه وظايف امور ارتباطات سيار شرکت مخابرات ايران به شرکت ارتباطات سيارایران واگذار شد. با جدي شدن خصوصي‌سازي صنعت مخابرات كشور و اهميت حضور در بازار رقابت تجاري، اين شركت از سال ۱۳۸۶، داراي «نام (همراه اول)»، «نشان (دو حلقه)»، «رنگ (فیروزه ای و نارنجی)» و «شعار (هیچکس تنها نیست)» تجاري وي‍ژه خود شد. همچنین در سال ۱۳۸۹ پس از خصوصی شدن شرکت مخابرات ایران، این شرکت از سهامی خاص به سهامی عام تبدیل شد. شرکت ارتباطات سیار ایران در ۲۸ آذر ۱۳۸۹، پنج درصد سهام (معادل ۱۰۳ ميليون سهم) خود را در فرابورس عرضه کرد. روز ۲۹ مرداد ۱۳۹۲ نماد همراه اول در بازار بورس بازگشايي شد و این شرکت از آن سال در بازار بورس حضور دارد. هم اکنون شرکت ارتباطات سیار ایران که امانتدار اطلاعات شخصی مشترکین خود است، با بيش از  ۸۱.۲ میلیون سیم کارت واگذار شده در ۱۲۴۲ شهر (۱۰۰درصد شهرها) و ۶۱۷۲۲ روستا (۸۶.۹ روستاها) و بیش از ۷۰ هزار کیلومتر از جاده های کشور، ۹۶.۵ درصد پوشش جمعیتی کشور را تحت پوشش دارد. ضریب نفوذ اپراتور اول ۸۰.۲ درصد و ارتباط رومینگ بین الملل آن با ۲۷۰ اپراتور در ۱۱۲ کشور جهان برقرار است. همراه اول، علاوه بر این که پیشتاز عرضه سیم کارت در کشور بوده است، با نوسازی مداوم شبکه خود، به روزترین تجهیزات شبکه تلفن همراه کشور را نیز داراست. همراه اول به عنوان بزرگترین اپراتور تلفن همراه کشور در هر دور حوزه مکالمه و دیتا، مجوز ارتقای پروانه ارائه خدمات تلفن همراه به نسل ۳ و نسل های بالاتر را در تاریخ ۴ شهریورماه۱۳۹۳، دریافت کرد و اکنون با گذشت کمتر از ۲ سال، تعداد ۱۰۵۶ شهر و دهستان تحت پوشش اینترنت پرسرعت نسل ۳ و ۴ (نوترینو) این اپراتور قرار دارد. 	