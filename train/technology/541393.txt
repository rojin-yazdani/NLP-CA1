 		معاون امور دولت، مجلس و استان‌ها در وزارت ارتباطات و فناوری اطلاعات، از صرف بیش از 200 میلیارد تومان برای صیانت از فضای مجازی در سال گذشته خبر داد.به گزارش ایسنا از زنجان، مرتضی براری اظهار کرد: حوزه فناوری اطلاعات پیشران توسعه در هر کشوری است، به طوری که در بسیاری از کشورهای توسعه یافته، برنامه‌های توسعه یافته خود را مبنی بر توسعه فناوری اطلاعات در نظر می‌گیرند که کشور ما نیز گام‌های قابل توجهی در این زمینه برداشته است، زیرا حوزه فناوری اطلاعات موجب توانمندسازی سایر بخش‌ها است، به طوری که در حوزه تجارت، سلامت و بانکداری فناوری اطلاعات توانسته تاثیرات به‌سزایی در ارتقای این بخش‌ها داشته باشد.وی افزود: با ورود فناوری اطلاعات به عرصه‌های مختلف، مردم خدمات را در سطح مطلوب‌تری دریافت می‌کنند، به طوری که امروزه موبایل‌ موجب شده حضور مردم در فضای مجازی رونق بگیرد و به زندگی دوم افراد جامعه تبدیل شود، از این رو صیانت از این فضای مجازی حائز اهمیت است، زیرا زمانی که اطلاعات مردم در این فضا قرار می‌گیرد مطمئنا میزان جرائم اینترنتی نیز افزایش خواهد یافت.براری با اشاره به همکاری پلیس فتا در این زمینه تصریح کرد: همکاری و فعالیت پلیس فتا در این زمینه بسیار چشمگیر است، زیرا این جرایم نسبت به سال گذشته روند افزایشی داشته است، ولی با تلاش پلیس فتا و اشرافیت در این بخش کنترل این جرایم بسیار بالا بوده و در جهت کاهش این جرایم پیش می‌رود. در واقع فضای مجازی، یک فضای شیشه‌ای است، به همین خاطر مردم نباید اطلاعات شخصی خود را در این فضا منتشر کنند.این مسوول یادآور شد: در تلاش هستیم ضریب اطمینان را در این فضا افزایش دهیم با این حال به مردم توصیه می‌شود که از شبکه‌های مجازی بومی استفاده کنند، زیرا همان‌طور که ما به دنبال حفظ اطلاعات هستیم برخی به دنبال سودجویی در این بخش هستند که در این راستا برای توسعه صیانت از فضای مجازی فاز اول فیلتر هوشمند به اتمام رسیده و فاز دوم نیز در دست کار است. همچنین برای حل مشکلات در استان زنجان برنامه‌های قابل توجهی از ابتدای سال داریم که در این راستا 44 محور برای توسعه استان زنجان در حوزه ارتباطات و فناوری اطلاعات تدوین شده است.  	