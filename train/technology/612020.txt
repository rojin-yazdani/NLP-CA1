 		معاون قضایی دادستان‌کل کشور با بیان اینکه بازی «پوکمون‌گو» بدون هیچ مخالفی در کارگروه تعیین مصادیق مجرمانه فیلتر شده است، گفت: نهادهای امنیتی نیز از فیلتر شدن این بازی تقدیر کردند.عبدالصمد خرم‌آبادی در گفت‌وگو با تسنیم درباره بازی آنلاین «پوکمون‌گو» و اینکه بنیاد بازی‌های رایانه‌ای اعلام کرده این بازی از نظر محتوا مشکلی ندارد، اظهار کرد: بنیاد بازی‌های رایانه‌ای ممکن است از همه ابعاد به این بازی نگاه نکرده باشد اما کارگروه تعیین مصادیق محتوای مجرمانه با در نظر گرفتن همه ابعاد این بازی، آن را مورد بررسی قرار داده است.دبیر کارگروه تعیین مصادیق محتوای مجرمانه اضافه کرد: چون این بازی ترکیبی از بازی در فضای مجازی و فیزیکی است و علاوه بر اینکه از جهات مختلف دارای ایراد و اشکال است، از بعد امنیتی نیز این بازی می‌تواند مشکلات زیادی برای کشور و مردم ایجاد کند.خرم‌آبادی افزود: بر این اساس، همه اعضای کارگروه بدون هیچ‌گونه مخالفتی با فیلتر این بازی موافقت کردند و بعد از اینکه فیلتر شد، نهادهای مختلفی هم که عضو کارگروه نیستند ولی از بعد امنیتی از کارگروه تعیین مصادیق محتوای مجرمانه، به‌خاطر فیلتر کردن این بازی تشکر کردند.دبیر کارگروه تعیین مصادیق محتوای مجرمانه ادامه داد: این بازی نه‌تنها در کشور ما بلکه در بیشتر کشورها به‌عنوان یک بازی خطرناک شناخته شده و کشورها با این بازی برخورد کردند و در بسیاری از جاها فیلتر است.خرم‌آبادی درباره استفاده از این بازی با فیلترشکن و اینکه آیا این کار مجرمانه تلقی می‌شود یا خیر، گفت: کار مجرمانه تلقی نمی‌شود اما توزیع فیلترشکن مجرمانه است و توصیه می‌کنیم استفاده نکنند؛ البته طبق بررسی‌های ما تعداد کسانی که به‌وسیله فیلترشکن وارد این بازی می‌شوند زیاد نیست.معاون دادستان‌کل کشور گفت: خوشبختانه مردم ما وقتی یک موضوعی فیلتر می‌شود جز یک عده معدودی که اصرار دارند بروند و ببینند، اکثریت قریب به اتفاق تبعیت می‌کنند و از رجوع به سایت و موضوعی که فیلتر شده خودداری می‌کنند. 		 	