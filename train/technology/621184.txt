 		مشترکان متعدد از اتمام زودهنگام حجم بسته‌های اینترنت موبایل گلایه‌ دارند اما توضیحات مسئولان در این باره گویای آن است که احتمالا نوع استفاده کاربران از این بسته‌ها باید اصلاح شود. به گزارش ایسنا، با ارائه خدمات پهن باند اینترنت از سوی تمامی اپراتورهای تلفن همراه بسیاری از مشترکان به استفاده از ۳G و ۴Gپرداخته و بر همین اساس اپراتورها هم به ارائه بسته‌های متعدد و متنوع تشویق شدند.اما از همان ابتدای کار بسیاری مشترکان از اتمام سریع شارژ بسته‌های اینترنت خود گلایه داشته و همین موضوع موجب شد رسانه‌ها بارها این صحبت را مطرح کنند که آیا این احتمال وجود ندارد که اپراتورها در محاسبه حجم مصرفی دچار اشتباه شده باشند؟در آن دوره وزیر ارتباطات با رد این احتمال به جدیت از اپراتورها دفاع کرده و خاطرنشان کرده بود که درآمدهای اپراتورهای تلفن همراه به گونه‌ای است که آنها هیچ احتیاجی به انجام چنین اموری نداشته و درآمدشان به مراتب بیش از آن است که بخواهند برای ۲۰۰۰ تومان پول بسته اینترنتی اعتبار خود را زیر سئوال ببرند.چندی پیش مدیرعامل همراه اول نیز اظهاراتی در این زمینه مطرح کرده و متذکر شده بود: طی سال‌های گذشته برخی مشترکان حتی در طول سه روز به مصرف چهار گیگابایت داده پرداختند، چرا که برای استفاده درست از حجم بسته‌ها، اطلاعات کافی را نداشته و یا تنظیمات گوشی‌ آنها به گونه درست انتخاب نشده است.مدیر عامل اپراتور اول ارتباطی ادامه داد: طی این مدت با توجه به افزایش سرعت اینترنت، بسته‌ اینترنتی برخی مشترکان در مدت زمان کوتاه‌تری تمام می‌شود که عدم مواجه با این مشکل نیازمند اطلاع‌رسانی است تا افراد در تمام موارد فایل‌های تصویری ارسالی را مورد استفاده قرار ندهند، چرا که این موضوع بخش قابل توجهی از حجم آنها را مورد استفاده قرار می‌دهد. از سوی دیگر برنامه‌های متعددی نیز هستند که به‌طور دائم به‌روزرسانی شده و بخشی از حجم اینترنت را نیز به‌روزرسانی این اپلیکیشن‌ها مصرف می‌کند.وزیر ارتباطات نیز به تازگی با تاکید بر لزوم حمایت از شکل گیری شبکه‌های اجتماعی داخلی اظهار کرد: اکنون بسیاری از کاربران اینترنت موبایل این گلایه را مطرح می‌کنند که بسته‌هایی که به قیمت ۱۰ هزار تومان خریداری می‌کنند به سرعت تمام می‌شود.واعظی افزود: اگر مردم بخواهند با اینترنت به دیدن فیلم‌های ویدئویی بپردازند چند فیلم ویدئویی با تایم دو تا پنج دقیقه را که دانلود کنند حتی اگر حدود سه فیلم در روز دانلود شود، به سرعت حجم بسته اینترنت آنها تمام خواهد شد، اما در شبکه‌های اجتماعی داخلی علاوه بر افزایش سرعت قیمت نیز به مراتب پایین‌تر آمده و می‌توان حتی ۱۰ برابر آن از محتوا استفاده کرد.وی همچنین متذکر شد: در مورد شبکه ملی اطلاعات اغلب بحث سرعت را برای اینترنت برداشته‌ایم و هر کس که با هر سرعتی که می‌خواهد از خدمات استفاده کند. 	