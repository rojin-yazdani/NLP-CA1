 		یک شرکت آمریکایی مدعی شده که می‌تواند اطلاعات مغز مرده‌ها را با کمک فناوری هوش‌ مصنوعی احیا کند.به گزارش  باشگاه خبرنگاران جوان،در این فناوری با نگهداری مغز در وضعیت سرمازیستی یا انجماد، می‌توان اطلاعات موجود در آن را در تراشه‌های الکتریکی ذخیره کرد. شرکت Humai مستقر در شهر لس‌آنجلس در حالی از این فناوری رونمایی کرده که شرکت‌های عظیمی همچون گوگل به دنبال ارائه روش‌هایی برای افزایش عمر انسان هستند. این شرکت مدعی شد که نه‌تنها می‌تواند عمر انسان‌ها را بیشتر کند، بلکه می‌تواند با فناوری هوش ‌مصنوعی پس از منجمد کردن مغز متوفی اطلاعات موجود در آن را در یک تراشه ذخیره کند. جاش بوکانگرا، رئیس شرکت Humai در پاسخ به سوالی مبنی بر میزان صحت این ادعا اظهارکرد: اگرچه فناوری نگهداری مغز انسان و انتقال اطلاعات آن در شرایط فعلی، غیرممکن و گاهی ترسناک است، اما می‌توان آن را در طول مدت مطالعاتی 30 ساله به کار گرفت. وی در ادامه افزود: در این فناوری می‌توان با انتقال حافظه انسان به هوش‌مصنوعی، نگرانی‌ها را بابت فرسوده شدن ساختارهای زیستی کنار گذاشته و حافظه انسان‌های مرده را در صورت نگهداری مغز در شرایط مناسب دوباره زنده کرد. بوکانگرا در مورد شرایط نگهداری و احیای مغز مرده انسان گفت: در آینده می‌توان اطلاعات مغزی را با فناوری حسگرهای چندگانه در تراشه‌هایی با ظرفیت بالا ذخیره کرد و سپس با طراحی یک بدن مصنوعی اطلاعات مغزی انسان را زنده نگه ‌داشت. رئیس شرکت Humai معتقد است که می‌توان با استفاده از فناوری سرمازیستی مغز انسان را در شرایط ایده‌آل و سرد زنده نگه داشت و با انتقال آن به یک بدن مصنوعی به آن حیات دوباره بخشید. وی معتقد است که طبق پیش‌بینی‌های جان‌وان نیومن، فیزیکدان و ریاضیدان فقید مجارستانی مبنی بر پیشی‌گرفتن هوش ‌مصنوعی از هوش‌انسان در سال 2045 میلادی، می‌توان به این نتیجه رسید که در 30 سال آینده پیشرفت هوش ‌مصنوعی و فرایند انتقال اطلاعات مغزی انسان به رایانه‌ها امکان‌پذیر خواهد شد. 		 	