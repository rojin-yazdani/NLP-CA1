 		معاون وزیر ارتباطات و فناوری اطلاعات میزان مصرف ترافیک ارتباطی از سوی کاربران ایرانی را پرشتاب عنوان کرد که این موضوع باعث شده شتاب اتصال این کاربران از شتاب افزایش ظرفیت شبکه ارتباطی کشور پیشی بگیرد.نصرالله جهانگرد در گفت‌وگو با مهر، در مورد کندی سرعت اینترنت برغم افزایش ظرفیت شبکه اینترنت کشور و نیز نارضایتی کاربران اظهار داشت: نسبت سرانه دسترسی به اینترنت در کشور ما، نسبت به متوسط جهانی بسیار پایین تر است.وی با اشاره به برنامه های توسعه ای که از دوسال گذشته تاکنون برای افزایش ظرفیت پهنای باند اینترنت بین الملل و نیز ظرفیتهای داخلی به اجرا درآمده است گفت: هدف ما ایجاد ظرفیتهای دسترسی کامل و پرسرعت برای کاربران در داخل کشور است تا سرعت مبادله اطلاعات و دریافت خدمات از دستگاههای اجرایی افزایش یابد. در همین حال به نسبت مناسبی نیز دسترسی اینترنت بین الملل توسعه یابد.جهانگرد با بیان اینکه در دنیا نیز شکل معقول برای نسبت ترافیک ارتباطات خارجی به داخلی ۳۰ به ۷۰ است، ادامه داد: این به معنای آن است که ۳۰ درصد ترافیک باید در خارج و ۷۰ درصد باید در داخل مبادله شود که ما هم اکنون درحال رسیدن به این درصدها در کشور هستیم.معاون وزیر ارتباطات و فناوری اطلاعات خاطرنشان کرد: هرچه بتوان محتوای مفید داخلی را در شبکه اینترنت افزایش دهیم میزان مصرف کاربران از ترافیک داخلی افزایش پیدا خواهد کرد و این موضوع افزایش سرعت دسترسی را به همراه خواهد داشت.رئیس سازمان فناوری اطلاعات ایران با اشاره به اینکه هم اکنون شتاب تعداد اتصالات کاربران به شبکه از شتاب توسعه شبکه پیشی گرفته است، ادامه داد: با وجود افزایش ظرفیت شبکه اما شتاب اتصال کاربران به حدی بالا است که شاهد هستیم هرچه شبکه توسعه می یابد بازهم متوسط دسترسی کاربران، افزایش نمی یابد.وی با بیان اینکه شمار کاربران اینترنت پرسرعت ADSL از ۳ میلیون نفر در دو سال قبل به ۱۱ میلیون اتصال افزایش یافته است، گفت: اما با این وجود نسبت متوسط دسترسی کاربران به اینترنت با توسعه این شبکه کامل نشده است.جهانگرد اظهار امیدواری کرد که با افزایش ظرفیت پهنای باند اینترنت، ظرفیت شبکه اینترنت کامل شود تا بتوان در آینده نزدیک، ظرفیت دسترسی کاربران به شبکه داخلی و بین الملل را بهبود بخشید.به گزارش مهر، موضوع کندی سرعت دسترسی به اینترنت مهمترین مشکل کاربران اینترنت محسوب می شود، به نحوی که این موضوع را کاربران در تمامی کانالهای ارتباطی که فکر می کنند به گوش مسئولان می رسد عنوان می کنند. برای مثال کندی سرعت اینترنت، بیشترین مطالبه کاربران در صفحات شخصی وزیر ارتباطات در شبکه های اجتماعی است و بیش از ۹۰ درصد نظرات کاربران در ذیل پستهای وزیر ارتباطات به این موضوع اختصاص دارد، کما اینکه در بسیاری از موارد نیز، موضوع سرعت اینترنت، ارتباطی با موضوع پست وزیر ارتباطات ندارد.هم اکنون ضریب نفوذ اینترنت در کشور بر مبنای آمار سامانه مدیریت ضریب نفوذ اینترنت و با احتساب مشترکان تکراری به ۸۲.۱۲ درصد رسیده و این درحالی است که پیش از این ضریب نفوذ اینترنت در ایران براساس این ارزیابی، ۷۳ درصد بود.براساس آمار ارائه شده از کل اتصالات در کشور، ضریب نفوذ اینترنت با احتساب ۶۱ میلیون و ۷۰۹ هزار و ۹۲۹ کاربر به دست آمده است و تعداد مشترکان اینترنت بر مبنای جمعیت ۷۵ میلیون و ۱۴۹ هزار نفر در ایران، ۴۳ میلیون و ۲۶ هزار و ۲۷۹ نفر اعلام شده است. 		 	