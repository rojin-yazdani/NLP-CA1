 		شرکت مخابرات استان تهران پس از تلکام 2015، اعلام کرده است که طی روزهای برگزاری نمایشگاه الکامپ هم نسبت به ارائه تخفیف به بدهکاران تلفن ثابت اقدام خواهد کرد.به گزارش ایسنا، بحث بدهی‌های مردم و دولت به مخابرات داستان جدیدی نبوده و این موضوع از مدتها قبل مورد تاکید مسوولان مخابرات قرار گرفته است.پیش از این داود زارعیان - سخنگوی شرکت مخابرات ایران - مطالبات این شرکت از مردم، دولت و نهادهای انتظامی را در بخش تلفن ثابت بالغ بر 850 میلیارد تومان و در زمینه تلفن همراه بیش از 450 میلیارد تومان اعلام کرده بود.مدیر عامل مخابرات استان تهران نیز تابستان امسال در این خصوص گفت: در حال حاضر حدود 40 تا 45 میلیارد تومان بدهی مخابراتی در استان تهران وجود دارد.علیرضا صیدی در عین حال متذکر شد: سال گذشته رقم بدهی مردم به مخابرات حدود 11 درصد قبوض بود که امسال تلاش‌های مختلفی صورت گرفته تا این رقم به هشت درصد کاهش پیدا کند.وی ادامه داد: با این وجود حدود 45 میلیارد تومان لاوصولی و معوقه در این بخش وجود دارد که بخش عمده‌ای از این بدهی‌ها مربوط به نقاطی است که نمی‌توانیم و نباید تلفن آنها را قطع کنیم.بر همین اساس برای وصول مطالبات مخابراتی، شرکت مخابرات استان تهران در نمایشگاه تلکام سال جاری به ارائه تخفیف‌هایی برای مشترکان بدهکار اقدام کرد و حال در آستانه نمایشگاه الکامپ اعلام کرده است که طی روزهای برگزاری این نمایشگاه نیز مشترکان بدهکار مخابرات می توانند از تخفیف‌های ویژه برای پرداخت بدهی‌های خود بهره مند شوند.عبدالرضا ناجی - معاون مالی، تدارکاتی و منابع انسانی شرکت مخابرات استان تهران - ضمن اعلام این مطلب گفت: شرکت مخابرات استان تهران در زمان برگزاری نمایشگاه الکترونیک ، کامپیوتر و تجارت الکترونیک (الکامپ) برای مشترکان بدهکار که دارای بدهی معوقه سنواتی هستند تخفیفات ویژه ای بین 10 تا 50 درصد در نظر گرفته است.وی افزود: مشترکان بدهکار جهت استفاده از تخفیفات ویژه تا سقف 50 درصد با مراجعه به غرفه این شرکت در سالن 6 در روزهای برگزاری نمایشگاه و یا یکی از مراکز مخابراتی نسبت به تسویه حساب و بهره مندی از تخفیفات اقدام کنند.بیست و یکمین نمایشگاه الکامپ از روز دوشنبه 23 آذرماه آغاز و تا پایان روز پنج شنبه 26 آذرماه در محل دایمی نمایشگاه های بین المللی از ساعت 9 الی 17 ادامه خواهد داشت.  	