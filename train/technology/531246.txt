 		«وقت طلاست» این یک ضرب‌المثل قدیمی ایرانی است که همه ما هم آن را شنیده‌ایم. اما گاهی اوقات با وجود دانستن این موضوع باز هم با انجام برخی کارهای غیر ضروری یا سرگرم شدن بیش از حد با برخی وسایل، زمان‌ زیادی را در طول روز یا حتی زندگی از دست می‌دهیم. به گزارش ایران، یکی از وسایلی که این روزها اکثر ما بیش از همه با آن سرگرم می‌شویم و حتی گذر زمان را هم احساس نمی‌کنیم گوشی‌های هوشمند و تبلت‌ها هستند.در واقع با رشد تکنولوژی و تولید تلفن‌های هوشمند مشکلات جدیدی مانند اعتیاد به اینترنت یا اعتیاد به تلفن همراه پدیده آمده است که به نوعی همه ما با آن درگیر هستیم و شاید گاهی اوقات به این فکر افتاده‌ایم که راه درمانی برای این وابستگی به وسایل ارتباطی همچون تلفن همراه پیدا کنیم که خوشبختانه باید گفت راه‌های زیادی برای ترک اعتیاد به ابزارهای دیجیتالی امروزی وجود دارد. یکی از این راه‌ها استفاده از منبع اعتیاد است. یعنی شما می‌توانید با نصب برخی اپلیکیشن‌های نگهبان، اعتیاد خود را به تلفن همراه یا تبلت کاهش دهید. از جمله این اپلیکیشن‌ها می‌توان به Time Keeper برای کاربران اندروید اشاره کرد. این برنامه بر پایه درک ارزش زمان، برنامه‌نویسی شده است. این اپ با یک زنگ هشداردهنده یا alarm به کاربران زمان زیاد استفاده از گوشی یا تبلت را هشدار می‌دهد. این اپلیکیشن توسط طراحان ایرانی طراحی شده و دارای محیط گرافیک جذاب است اما یکی از نکات منفی آن نبود امکان تغییر زبان آن به فارسی است.هرچند آنقدر بخش‌های مختلف اپ ساده است که براحتی می‌توانید از کارآیی آن سر در بیاورید. این اپ به سادگی با مدیریت زمان شما، باعث کاهش اعتیادتان به این ابزارهای ارتباطی می‌شود، علاقه‌مندان می‌توانند این اپ را از سایت myket. ir دریافت کنند. 		 	