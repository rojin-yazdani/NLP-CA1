 		مدتی است عده‌ای با سوءاستفاده از بحث اجرای طرح رجیستری تلفن‌های همراه به کلاهبرداری از مشترکان اقدام کرده‌اند.به گزارش ایسنا، طی سال‌های گذشته بارها بحث اجرای طرح رجیستری تلفن همراه مطرح شده و هر بار به دلایلی ناتمام مانده است. طی ماه‌های گذشته نیز بار دیگر این طرح در دستور کار مسوولان قرار گرفته است.اما طرح هنوز به نتیجه نرسیده که عده‌ای از این فضا سوء‌استفاده کرده‌اند و با ارسال پیامک‌هایی برای مردم از آنها درخواست مبالغ چند ده هزار تومانی کرده و این‌طور اعلام می‌کنند که این هزینه به آن دلیل درخواست می‌شود که گوشی فرد قاچاق بوده و  برای ادامه‌ی فعالیت آن لازم است گوشی مربوطه رجیستری شود.سرپرست معاونت نظارت سازمان تنظیم مقررات ارتباطات رادیویی با تاکید بر این‌که این پیامک‌ها قطعا کلاهبردارانه هستند، در این باره گفت: تا زمان اجرای رجیستری تمام گوشی‌هایی که در دست مردم است فعال محسوب می‌شود.حسین فلاح جوشقانی در عین حال عنوان کرد: این پیامک‌ها در شرایطی ارسال می‌شوند که هنوز اجرای طرح رجیستری آغاز نشده و این طرح در مرحله‌ی تست و آزمایش‌های فنی قرار دارد.وی اظهار کرد: قطعا زمان اجرای این طرح به مردم اطلاع‌رسانی خواهد شد، اما حتی پس از اجرای این طرح نیز تاکید ما بر آن است که هزینه‌ای از مردم دریافت نشده و از پیچیدگی روند کار برای مردم جلوگیری شود. در واقع این موارد جزو خط قرمزهای ما در اجرای طرح مذکور به شمار می‌رود.سرپرست معاونت نظارت سازمان تنظیم مقررات ارتباطات همچنین تاکید کرد: اکنون هم تمام گوشی‌هایی که در دست شهروندان است و مورد استفاده قرار می‌گیرد به هر شیوه که وارد کشور شده باشد، همچنان فعال خواهد ماند و در نتیجه همان طور که اشاره شد، پیامک‌های ارسالی همه حالت کلاهبردارانه دارد. به عبارت دیگر تا زمان پیش از اجرای این طرح حتی اگر گوشی‌های مورد استفاده مردم از طریق قاچاق هم وارد شده باشد، قرار نیست غیرفعال شود. پس از اجرای طرح نیز مدتی زمان در نظر گرفته می‌شود تا افراد در گام اول بتوانند نسبت به رجیستری گوشی خود اقدام کنند.  		 	