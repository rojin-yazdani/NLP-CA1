 		معاون وزیر ارتباطات گفت: جدا شدن شبکه ملی اطلاعات از اینترنت توهمی بود که ۵ , ۶ سال پیش شکل گرفت و بحث اینترنت ملی مطرح شد.به گزارش تسنیم، نصرالله جهانگرد در آستانه افتتاح فاز نخست شبکه ملی اطلاعات با تأکید بر اینکه مطمئن هستیم پیکربندی انجام شده برای فاز نخست شبکه ملی اطلاعات کامل است، اظهار کرد: این پیکربندی برای شروع مرحله نخست قابل تکیه است. در دهه فجر امسال و هفته دولت سال آینده افتتاح فازهای بعدی را خواهیم داشت.معاون وزیر ارتباطات با بیان اینکه برپایی این شبکه منجر به ارتقای کیفیت و سرعت خدمات می شود، ابراز کرد: تاکنون 64 درصد میزبانی سایت های ایرانی به داخل کشور منتقل شده که گمان می کنیم این میزان به 80درصد هم برسد.وی افزود: پیش از روی کار آمدن دولت یازدهم 90 درصد ترافیک کشور خارجی بود که اکنون 45 درصد آن داخلی شده است و انتظار داریم با ارتقای کیفیت و سرعت خدمات در شبکه ملی اطلاعات، این آمار به 70 درصد هم برسد.او در پاسخ به این سوال که راه اندازی شبکه ملی اطلاعات منجر به محدودیت و قطع خدمات دهی اینترنت به کاربران کشور نمی شود؟ گفت: این موضوع توهمی بود که 5 , 6 سال پیش شکل گرفت و بحث اینترنت ملی مطرح شد. اما در اولین مصاحبه ام با رسانه ها در زمان روی کار آمدن دولت تدبیر و امید این موضوع را رد کردم و گفتم که چیزی به عنوان اینترنت ملی وجود ندارد.رئیس سازمان فناوری اطلاعات ایران گفت: در شبکه ملی اطلاعات اختیار استفاده از اینترنت با خود کاربران است. در واقع روال مثل استفاده از تلفن است که مشترکان هر زمان دو صفر را بگیرند وارد شبکه ارتباطی بین الملل می شوند.جهانگرد گفت: شیوه مسیریابی در شبکه ملی اطلاعات کمی متفاوت است و اگر میزبانی داخل کشور باشد، مسیردهی با سرعت و کیفیت بهتری انجام می شود.وی عنوان کرد: در راستای اجرای این پروژه، هزینه ترافیک داخلی و خارجی را تفکیک کردیم و صرفه اقتصادی برای شرکت های بزرگ با حجم دیتای بالا این است که کوپی از سرورشان را داخل کشور قرار دهند تا با نزدیک شدن به کاربران، برای دو طرف صرفه اقتصادی حاصل ظود.جهانگرد درباره اینکه چرا برخلاف اغلب کشورها که این پروژه را پیاده سازی کرده اند، ایران اینقدر دیر اقدام به راه اندازی شبکه ملی اطلاعات کرد؟ گفت: تمام کشورهای توسعه یافته همچین شبکه ای را دارا هستند زیرا مزیت اقتصادی، فنی، امنیت ملی، مدیریت کشور بر پهنه ارتباطات و... به ارمغان می آورد.وی افزود: در ایران هم حدود سال 84 اولین مصوبات را در زمینه راه اندازی این شبکه داشتیم تا اینکه دولت عوض شد و برخلاف اینکه دوباره شاهد تأکید ماده 46 برنامه پنجم توسعه بر اجرای این پروژه بودیم اما کار با تعلل مواجه شد.او خاطر نشان کرد: مجددا رهبری در حکم تأسیس شورای عالی فضای مجازی بر اجرای این پروژه تأکید کردند. با شروع کار دوذت یازدهم متوجه شدیم که 15 درصد برنامه بیشتر محقق نشده است و لذا تأکید را برای اجرای این پروژه گذاشتیم و در راستای اصول مصوب توسط شورای عالی فضای مجازی، معماری این شبکه را اصلاح کردیم 		 	