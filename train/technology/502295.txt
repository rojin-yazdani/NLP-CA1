 		محمود واعظی در حاشیه جلسه با فعالان اقتصادی در جمع خبرنگاران اظهار داشت: رتبه‌بندی‌های مختلفی در حوزه اینترنت در سطح جهان انجام شده که در بخش زیرساخت‌ها، جایگاه کشور ایران 5 پله ارتقا یافته است.به گزارش تسنیم از زنجان، وی با اشاره به اینکه در رتبه‌بندی بر اساس سرعت اینترنت ایران از جایگاه مناسبی برخوردار نیست، گفت: باید در راستای افزایش سرعت اینترنت تلاش‌های بیشتری انجام شود.وزیر ارتباطات و فناوری اطلاعات ابراز کرد: افزایش سرعت اینترنت از دغدغه‌های دولت است که تلاش می‌شود امکانات مورد نیاز در اختیار مردم به ویِژه دانشگاه‌ها و مراکز عمومی قرار گیرد و در روند کسب و کار تسریع شود.وی با اشاره به برنامه دولت برای افزایش رتبه ایران در زمینه سرعت اینترنت عنوان کرد: تا پایان این دولت وضعیت این حوزه به طور کامل تغییر می‌کند.واعظی در مورد شبکه ملی اطلاعات بیان کرد: زیرساخت‌های این بخش در سراسر کشور به وضع قابل قبولی رسیده و از این پس دستگاه‌ها باید تولید محتوا کنند و اپلیکیشن‌های جدیدی برای استفاده مردم به وجود بیاید.وی تولید محتوا، اطلاعات و آمار را در ایجاد شبکه ملی اطلاعات مهم خواند و افزود: همه آن چیزی که مردم، شرکت‌ها، دانشگاه‌ها و مراکز عمومی به آن نیاز دارند باید در شبکه ملی اطلاعات قرار گیرد تا در داخل کشور به خوبی بتوان از آن استفاده کرد. 	