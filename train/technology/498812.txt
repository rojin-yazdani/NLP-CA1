 		کمیسیون تنظیم مقررات ارتباطات به تازگی مصوبه‌ای ابلاغ کرده که به موجب آن تماس با کدهای خدماتی غیرفوریتی مشمول دریافت هزینه می‌شود.به گزارش ایسنا، بنابر اعلام مسوولان مخابراتی تاکنون تماس با کدهای خدماتی سه‌رقمی رایگان بود و افراد بابت تماس با این کد‌ها هزینه‌ای پرداخت نمی‌کردند، اما به تازگی با ابلاغ مصوبه کمیسیون تنظیم مقررات ارتباطات اینگونه اعلام شده است که تماس با کدها‌ی سه‌رقمی غیراضطراری مشمول هزینه برای تماس گیرنده خواهد بود و چنانچه فرد با شماره تلفن ثابت با کد‌های خدماتی تماس گرفته باشد به اندازه تماس درون‌شهری و در صورتی که از تلفن همراه با این شماره‌ها تماس گرفته باشد معادل هزینه تماس همراه با ثابت ملزم به پرداخت هزینه می‌شود.بدین ترتیب شرکت مخابرات ایران موظف می‌شود برای این تماس‌ها هزینه‌های اعلام شده را در قبض مشترکان اعمال و محاسبه کند.داوود زارعیان - سخنگوی شرکت مخابرات ایران - در گفت‌وگویی با ایسنا به ارائه‌ی توضیحاتی در این زمینه پرداخت و گفت: شرکت مخابرات ایران به عنوان یک اپراتور طبق مصوبات عمل خواهد کرد و در شرایطی که اعلام شود لازم است جهت تماس با شماره‌ای هزینه دریافت شود ما تبعا براساس مصوبه عمل خواهیم کرد.وی در عین حال یادآور شد: در میان کدهای خدماتی اورژانس، 110 و 118 بیشترین میزان تماس دریافتی را دارند. حال در میان این سه شماره، دو شماره اول با توجه به این‌که جزو کدهای اضطراری به شمار می‌روند همچنان برای تماس گیرندگان رایگان خواهد بود، اما تماس با 118 از این پس مشمول هزینه می‌شود که البته با توجه به مدت زمان کوتاه مکالمه با این‌ کدها، به‌طور طبیعی هزینه چندانی بابت این تماس‌ها ایجاد نمی‌شود.زارعیان همچنین متذکر شد: در میان سه کد اشاره شده 118 به دلیل ماهیتی که دارد حجم بالاتری از تماس‌های دریافتی را تجربه می‌کند و به‌طور معمول روزانه حدود 300 تا 500 هزار مشترک با این مرکز تماس می‌گیرند که از این پس مشترکان جهت این تماس‌ها ملزم به پرداخت هزینه خواهند شد.وی در پایان گفت: البته همان‌طور که اشاره شد هزینه این مکالمات با توجه به آنکه مدتی کوتاه دارند و درون‌شهری محسوب می‌شوند رقم بسیار ناچیزی است که حتی این ارقام هزینه نگهداری مرکزی مانند 118 را هم جبران نمی‌کند، چرا که علاوه بر هزینه‌های نگهداری در این مرکز نیروی انسانی زیادی نیز در حال کار هستند.
به گزارش ایسنا، طبق مصوبه اخیر تماس با کدهای سه‌رقمی فوریتی همچنان رایگان خواهد بود. لیست این کدها در جدول ذیل آمده است.



اما همان‌طور که اشاره شد تماس با سایر کدهای خدماتی سه‌رقمی که جدول آنها در ادامه آمده است مشمول پرداخت هزینه خواهد بود.  		 	