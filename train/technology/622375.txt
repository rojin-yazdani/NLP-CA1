 		مدیرکل فناوری اطلاعات و ارتباطات گمرک ایران گفت: سامانه استعلام شماره سریال گوشی‌های تلفن همراه وارداتی (IMEI) آماده بهره برداری است.وی افزود: گمرک ایران از سال گذشته مراحل مقدماتی سامانه ثبت و دریافت شماره شناسه گوشی‌های تلفن همراه (IMEI) را آماده‌سازی و واردکنندگان را ملزم کرد تا شماره سریال گوشی‌های تلفن همراه وارداتی را در سامانه جامع گمرکی ثبت کنند و هم‌اکنون بانک اطلاعاتی ثبت شماره سریال گوشی‌های تلفن همراه وارداتی به مراحل نهایی و تکمیلی نزدیک شده است.مدیرکل فناوری اطلاعات و ارتباطات گمرک ایران تاکید کرد، مراحل آماده‌سازی این سامانه از سال گذشته با کمک متخصصان و دانش‌پژوهان پژوهشکده سامانه‌های هوشمند دانشگاه تهران آغاز شد و به‌زودی برای دسترسی عموم وارد فاز اجرایی می‌شود و عموم مردم می‌توانند با ارسال شماره سریال گوشی‌های تلفن همراه وارداتی به شماره پیامک 30008887 استعلام کنند و گوشی‌های قاچاق را از غیرقاچاق تشخیص دهند.باقری پور گفت: این سامانه بخشی از سامانه جامع گمرکی و پنجره واحد تجارت فرامرزی و از برنامه‌های اصلی و عملیاتی گمرک در امر مبارزه با قاچاق کالا است و گام بزرگی در مبارزه با ورود کالای قاچاق به کشور محسوب می شود.وی اظهار داشت: سامانه ثبت و دریافت شماره سریال گوشی‌های تلفن وارداتی گام مهمی در اجرایی شدن سیاست‌های اقتصاد مقاومتی است و قدم بزرگی در مبارزه با قاچاق کالا برداشته خواهد شد.باقری پور گفت: هوشمندسازی اطلاعات کالاهای وارداتی و کدگذاری کالاها از لحظه ورود تا عرضه بهترین روش در امر مبارزه با قاچاق کالا به‌شمار می‌رود و امید است با کمک بانک اطلاعات گمرک ایران و حمایت مسئولان و رسانه‌ها گام‌های مهم دیگری در امر مبارزه با قاچاق کالا برداشته شود.وی خاطرنشان کرد: بهره‌گیری گمرک از توانمندی دانش‌پژوهان داخلی برای هوشمندسازی رویه‌های گمرکی امروزه این امید را افزایش داده است که با تکیه بر دانش بومی و تلاش و پشتکار می‌توان قدم‌های بزرگی در امر مبارزه با قاچاق کالا برداشت که نمونه آن کشف کالاهای قاچاق کانتینری در هفته‌های اخیر به کمک سامانه جامع گمرکی و پنجره واحد تجارت فرامرزی بوده است. 		 	