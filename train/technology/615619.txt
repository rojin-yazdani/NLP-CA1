 		براساس آخرین گزارشی که از سوی اتحادیه بین‌المللی مخابرات (ITU) منتشر شده است، بیش از نیمی از جمعیت دنیا (9/ 3 میلیارد نفر) هنوز از اینترنت استفاده نمی‌کنند.  به گزارش مهر، اتحادیه بین‌المللی مخابرات (ITU) آمار جدیدی را از وضعیت استفاده از فناوری اطلاعات و ارتباطات در سال 2016 منتشر کرده است که نشان می‌دهد کشورهای درحال توسعه با 5/ 2میلیارد کاربر، دارای بیشترین کاربران اینترنت هستند، درحالی که کشورهای توسعه یافته دارای یک میلیارد کاربر اینترنت هستند. ضریب نفوذ کاربران اینترنت در کشورهای توسعه یافته ۸۱درصد، در کشورهای در حال توسعه ۴۰درصد و در کشورهای کمتر توسعه یافته ۱۵درصد است.آمارهای منتشر شده نشان می‌دهد پوشش تلفن همراه با تخمین پوشش ۹۵ درصد جمعیت جهان یا هفت میلیارد نفر که حداقل تحت پوشش شبکه موبایل سلولی نسل دوم است، هم اکنون نزدیک به وضعیت فراگیر قرار دارد. شبکه‌های پیشرفته پهن باند سیار (LTE) در سه سال گذشته رشد خوبی داشته‌اند و حدود ۵۳ درصد جمعیت جهان یعنی 4 میلیارد نفر تحت پوشش این شبکه‌ها هستند. اما با وجود اینکه تعداد مشترکان پهن باند سیار در کشورهای درحال توسعه با تجربه نرخ رشد دو رقمی به ضریب نفوذ ۴۱ درصد رسیده، اما آهنگ رشد ضریب نفوذ پهن‌باند سیار در جهان کاهش یافته است. انتظار می‌رود که تعداد کل مشترکان پهن باند سیار در انتهای سال ۲۰۱۶ به 6/ 3 میلیارد مشترک برسد که این مقدار در سال ۲۰۱۵ حدود 2/ 3 میلیارد مشترک بوده است. هم اکنون، خدمات پهن باند سیار مقرون به صرفه تر از خدمات پهن باند ثابت شده‌اند. یکی از اهداف کمیسیون پهن باند این است که تا سال ۲۰۱۶، تعرفه خدمات پایه پهن باند در کشورهای درحال توسعه باید کمتر از ۵درصد میانگین درآمد ماهانه باشند.در انتهای سال گذشته، ۸۳ کشور درحال توسعه به این هدف رسیده بودند. در تمامی نقاط جهان، ضریب نفوذ اینترنت در میان مردان بیشتر از زنان است. این شکاف جنسیتی در استفاده از اینترنت از ۱۱درصد در سال ۲۰۱۳ به ۱۲درصد در سال ۲۰۱۶ رسیده است. بیشترین شکاف جنسیتی با میزان ۲۳درصد در آفریقا و کمترین شکاف جنسیتی در قاره آمریکا به میزان ۲درصد است. در ابتدای سال ۲۰۱۶، پهنای باند اینترنت بین‌الملل از ۳۰ هزار گیگابیت در ثانیه به ۱۸۵ هزار گیگابیت در ثانیه رسیده است. اما، پهنای باند در جهان به شکل نابرابری توزیع شده است و کمبود پهنای باند در جهان در بسیاری از کشورهای درحال توسعه و کمتر توسعه یافته یکی از گلوگاه‌های اصلی است. اتحادیه بین‌المللی مخابرات با اشاره به اهداف جهانی توسعه پایدار تا سال ۲۰۳۰ اعلام کرده است: میزان اتصال پذیری در سطح جهان به سرعت در حال گسترش است، اما برای کاهش شکاف دیجیتال و فراهم کردن زمینه حضور بیشتر از نیمی از جمعیت جهان که هم اکنون از اینترنت استفاده نمی‌کنند، باید اقدامات اساسی بیشتری در اقتصاد دیجیتال صورت پذیرد. 	