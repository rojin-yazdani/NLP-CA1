 		معاون شرکت مخابرات تهران دلیل افت کیفیت در سرعت اینترنت مخابرات را استفاده غیرمنصفانه ۴۰هزار مشترک از پهنای باند عنوان کرد.  به گزارش مهر، کامران کاظمی با بیان اینکه هم‌اکنون نحوه سرویس‌دهی به مشترکان مخابرات، از اینترنت نامحدود و غیرحجمی به اینترنت حجمی تغییر یافته است، افزود: اما برخی مشترکانی که قراردادهایشان مربوط به سال‌های قبل است همچنان از اینترنت نامحدود استفاده می‌کنند؛ این موضوع نحوه سرویس‌دهی ما را با اشکال مواجه کرده است.  کاظمی با بیان اینکه سقف زمانی در نظر گرفته شده در قراردادهای مخابرات یکساله است، تصریح کرد: چنانچه مشترک نسبت به تمدید قرارداد خود پس از یک سال اقدام نکند، این قرارداد به‌صورت اتوماتیک برای سال بعد نیز تمدید می‌شود؛ به همین دلیل مشترکانی که از اینترنت نامحدود استفاده می‌کنند و قراردادشان مربوط به سال‌های قبل است، همچنان از این قرارداد بهره می‌برند.  معاون شرکت مخابرات استان تهران با بیان اینکه به همین دلیل نمی‌توان اینترنت مشترکان نامحدود را تخلیه کرد، ادامه داد: استفاده غیرمنصفانه برخی از این مشترکان سبب شده که درصد بسیاری از پهنای باند اینترنت در تهران به این تعداد مشترک اختصاص پیدا کند.  وی افزود: بر اساس قرارداد شرکت مخابرات تهران با کاربران اینترنت پرسرعت، هر کاربر می‌تواند از ضریب اشتراک یک به هشت استفاده کند و در این قرارداد، میزان دانلود و مصرف مشخص است؛ با این حال کاربر امکان استفاده تا ۴۰ درصد بیشتر از این پهنای باند در نظر گرفته شده را نیز دارد، اما مشکلی که هم‌اکنون وجود دارد، این است که برخی کاربران رقم بیشتری از این میزان پهنای باند استفاده می‌کنند. 	