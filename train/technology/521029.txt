 		باراک اوباما، رئیس ‏جمهوری آمریکا طی فرمانی دستور داده کشورش پرسرعت‏ترین کامپیوتر دنیا را تا سال ۲۰۲۵ بسازد.به گزارش بی بی سی، این ابرکامپیوتر ۲۰ بار سریع‏تر از پرسرعت‏ترین کامپیوتر فعلی دنیا خواهد بود که در چین است. این ابرکامپیوتر قادر خواهد بود در هر ثانیه یک کوینتیلیون (یک میلیارد میلیارد) محاسبه انجام دهد.قرار است برای ساخت این ابرکامپیوتر، نهاد تازه‏ای با عنوان NSCI شکل بگیرد. ایالات متحده آمریکا به این دلیل به دنبال پرسرعت‏ترین کامپیوتر جهان است چون می‏خواهد با آن، به تحقیقات علمی و شبیه‏ سازی‏های پیچیده دست بزند. آمریکا امیدوار است با این ابرکامپیوتر بتواند اطلاعات هواشناسی را بهتر رصد کند و پیش‏بینی‏های دقیق‏تری ارائه کند. همچنین قرار است از این دستگاه برای تشخیص سرطان از طریق تحلیل تصاویر پرتو ایکس استفاده شود.در پست وبلاگی که در سایت کاخ سفید آمریکا منتشر شده، نوشته شده که ناسا (سازمان فضایی آمریکا) نیز ممکن است بتواند از این ابرکامپیوتر برای طراحی کم‌هزینه‏تر هواپیما‏ها استفاده کند.پرسرعت‏ترین کامپیوتر فعلی دنیا به نام Tianhe-2 در مرکز ملی کامپیوتر چین در گوانگ‏ژو قرار دارد. قدرت محاسباتی آن 86/ 33 پتافلاپ در ثانیه (۳۳ هزار و ۸۶۳ تریلیون محاسبه در ثانیه) است که دو برابر سرعت دومین ابرکامپیوتر پرسرعت دنیا در آمریکا است. 	