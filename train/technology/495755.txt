 		در ابتکاری تازه و با هدف جلوگیری از انتشار ویروس اچ آی وی، کیت خودآزمایی تشخیص این ویروس در بریتانیا به بازار آمد.به گزارش خبرآنلاین،این کیت که فروش آن برای نخستین بار روز یکشنبه در بخش هایی از بریتانیا آغاز شده به فرد امکان می دهد تا ظرف تنها ۱۵ دقیقه بدون مراجعه به مرکز درمانی بتواند از احتمال آلودگی اش به ویروس ایدز مطلع شود.با این امکان جدید که بصورت آن لاین نیز قابل دسترس است، انتظار می رود مردم بیش از گذشته حاضر به انجام آزمایش اچ آی وی شوند.پل فلمینگ، از موسسه خیریه پوزیتیو ایست اچ آی وی می گوید: «برخی از مردم خود را عاری از این چالش می دانند و فکر می کنند که اچ آی وی مربوط به کسانی مثل همجنسگرایان است و برای خودشان هرگز پیش نمی آید.برخی دیگر که قبلا آزمایش اچ آی وی داده اند فکر می کنند وضع مناسبی دارند و دیگر نیاز به تکرار آن نیست. از سوی دیگر نسبت به ویروس اچ آی وی تابوهای زیادی وجود دارد و بسیاری ابتلا به آن را مایه ننگ می دانند.»این کیت آزمایشی به قیمت تقریبا ۳۰ پوند به فروش می رسد و میزان دقت تشخیص آن در حدود ۹۹.۷ درصد تخمین زده شده است. 		 	