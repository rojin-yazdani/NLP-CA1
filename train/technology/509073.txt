 		وزیر ارتباطات و فناوری اطلاعات گفت: صادارات نرم‌افزار در سال گذشته ۲۰۰ میلیون دلار بود.به گزارش تسنیم، محمود واعظی در جمع فعالان ICT استان مرکزی با تاکید برحمایت از شرکت‌های دانش بنیان اظهار کرد: سیاست دولت، حمایت همه دستگاه‌ها، در جهت شکوفایی استعدادهای جوانان این مرز و بوم، در راستای فعالیت‌های مورد نیاز کشور است.وی نتیجه این رویکرد را خودکفایی، شکوفایی اقتصادی، اشتغالزایی و صادارات کالا و ارز آوری دانست و افزود: این سیاست توسط دولت دنبال می‌شود و ما هم به تبع دولت آن را دنبال می‌کنیم.او با اشاره به استعدادهای فراوان استان در حوزه ICT گفت: ایجاد اشتغال در بخش ارتباطات و فناوری اطلاعات نسبت به دیگر بخش‌ها کم هزینه‌تر است و باید روی آن بیشتر کار کرد.واعظی با تاکید بر حمایت از شرکت‌های دانش بنیان استانی گفت: شرکت‌های دانش بنیان اشتغالزا هستند و حمایت از آنها با جدیت دنبال می‌شود. امسال 120 میلیارد تومان به شرکت‌هایی که موجب رونق کسب‌و‌کار شوند، وام ارایه خواهد داد.وزیر ارتباطات اظهار داشت: معاونت عملی نهاد ریاست جمهوری نیز در زمینه حمایت از شرکت‌های دانش بنیان با ما هم عقیده است و به این شرکت‌ها، امتیازها و مزایایی تعلق می‌گیرد.وی ابراز امیدواری کرد با برخورداری شرکت‌های دانش بنیان از این مزایا، حوزه ICT در داخل و خارج کشور شکوفا شود.او در ادامه با حمایت از پیشنهاد ایجاد پژوهشکده ICT توسط بخش خصوصی گفت: این پیشنهاد مورد موافقت ما است و در حد معقول کمک خواهیم کرد، در این زمینه حتی اگر نیاز به ایجاد شهرک ICT هم باشد حمایت خواهیم کرد.واعظی در بخش دیگر سخنان خود، صادارات نرم‌افزار در سال گذشته را 200 میلیون دلار برشمرد و افزود: هر چه ارز بیشتری وارد کشور شود، باعث رشد صنعت می‌شود و مورد حمایت ما قرار دارد.وزیر ارتباطات با تاکید بر رونق کسب‌و‌کار در استان‌ها خاطر نشان کرد: هر شغلی در استان ایجاد شود چهار برابر ایجاد شغل در پایتخت تاثیرگذار است و ما از آن حمایت می‌کنیم. 		 	