 		محققان در مرکز علوم و فنون لیزر ایران، موفق به ساخت دستگاهی برای از بین بردن سنگ هایی در مجاری ادراری ، بدون پس زنی و آسیب به بافت های اطراف در حین تخریب سنگ شدند.به گزارش باشگا خبرنگاران ، به نقل از خبرگزاری نامه نیوز ، مرکز علوم و فنون لیزر ایران، به عنوان یک مرکز تحقیقاتی در زمینه فناوری لیزر، با هدف توسعه دانش لیزر در کشور تاسیس شده که علاوه بر اجرای طرح های ملی در زمینه لیزر به ساخت انواع لیزر در زمینه های پزشکی نیز دست پیدا کرده اند. با ورود تکنیک های جدید در عمل های جراحی اورولوژی، تکنیک های کم تهاجمی، نقش بسیار مهمی در سنگ شکنی های اورولوژی دارند. از این رو محققان در این مرکز، موفق به ساخت دستگاه سنگ شکن، برای جراحان اورولوژی شدند. استفاده از تکنولوژی لیزر در این عرصه، یکی از کم تهاجمی ترین و ایمن ترین روش های سنگ شکنی است که توسط محققان مرکز علوم و فنون لیزر در اختیار جراحان اورولوژی قرار گرفته است. در حال حاضر لیزر هولمیوم ساخته شده در این مرکز، در خرد کردن سنگ های مجاری ادراری به کار برده می شود و خطری برای بیمار ایجاد نمی کند. همچنین این لیزر در از بین بردن سنگ ها در نواحی کلیه، حالب و مثانه مورد استفاده قرار می گیرد.  لیزر  هولمیوم برای سنگ شکنی، درمان تنگی مجاری ادراری، اصلاح، ترمیم و جراحی بافت کاربرد دارد. این لیزر سنگ های حالب را بدون کمترین ضربه به بافت اطراف و بدون پس زنی از بین می برد. همچنین از این لیزر برای باز کردن مجاری ادراری تنگ یا مسدود و لخته سازی جهت جلوگیری از خونریزی نیز استفاده می شود. یکی از مزایای استفاده از این دستگاه این است که سنگ ها را به ذرات بسیار ریز معلق در آب تبدیل کرده و بدون درد از بدن خارج می کند. موثر بودن برای تمام سنگ های مجاری ادراری، بدون توجه به ابعاد سنگ، سنگ شکنی بدون خونریزی و بدون نیاز به بیهوشی عمومی در اکثر موارد از دیگر مزایای این دستگاه به شمار می روند.  		 	