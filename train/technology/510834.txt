 		ولفگانگ ایپل، مدیر تحقیقات و فناوری جگوار در این باره گفت: ما معتقدیم بعضی از فناوری‌هایی که در حال حاضر در عرصه هوافضا و پزشکی مورد استفاده قرار دارند، می‌توانند به بهبود ایمنی جاده و بالا بردن تجربه راننده کمک کنند. به گزارش ايسنا،خودرویی که امواج مغزی راننده را رصد کرده و با کنترل وضعیت سلامتش، اعمال او را پیش بینی می‌کند بسیار آینده‌گرا به نظر می‌رسد اما همه اینها عناصر مختلف پروژه‌هایی هستند که جگوار سرگرم کار برروی آنهاست تا خودروهایش هوشمندتر و ایمن‌تر شوند.   این شرکت پس از اینکه هفته گذشته اعلام کرد سرگرم طراحی حسگرهایی است که می‌توانند چاله‌ها را تشخیص دهند، در خبر جدیدی اعلام کرد سرگرم کار روی فناوریهای متعددی است که با کنترل وضعیت راننده می‌توانند از تصادفات جلوگیری کنند و به اتفاق حس ششم نامیده می‌شوند.  ولفگانگ ایپل، مدیر تحقیقات و فناوری جگوار در این باره گفت: ما معتقدیم بعضی از فناوریهایی که در حال حاضر در عرصه هوافضا و پزشکی مورد استفاده قرار دارند، می‌توانند به بهبود ایمنی جاده و بالا بردن تجربه راننده کمک کنند.  فناوری مونیتور مغز شگفت انگیزترین پروژه در میان پروژه‌های در دست طراحی جگوار است. جگوار می‌خواهد خودروهایشان بتوانند تشخیص دهند راننده به جاده توجه دارد یا خیر تا با هشدار به راننده مانع پرتی حواس او شود.  گفته می‌شود این کار با مونیتور امواج مغزی که نشان می‌دهند فرد خسته یا دچار حواس پرتی است امکان پذیر است اما جدا از مسئله اطمینان پذیری، مشکل این است که مونیتورهای کنونی امواج مغزی نیازمند به استفاده از هدست هستند اما جگوار می‌خواهد از طریق حسگرهایی که در فرمان خودرو گنجانده می‌شوند، امواج مغزی را مونیتور کند. این خودروساز ظاهرا درصدد استفاده از فناوری ناسا برای کنترل تمرکز خلبانان است.  اگر این فناوری موثر واقع شود، جگوار تلاش خواهد کرد با مرتعش کردن فرمان یا پدالها توجه راننده را به رانندگی برگرداند و اگر این هم جواب نداد به صداهای هشدار دهنده متوسل شود. این تحول در حال حاضر مطمئنا کمک خوبی به شمار می‌رود اما از نظر جگوار در آینده که خودروهای خودران عرضه می‌شوند بسیار حائز اهمیت خواهد بود. خودرو ممکن است در یک وهله کنترل را به راننده بسپارد و در این صورت اطمینان از اینکه راننده آماده است بسیار حیاتی خواهد بود.  جگوار همچنین درصدد کنترل سلامت راننده از طریق مونیتور ضربان قلب و تنفس اوست. گفته می‌شود این خودروساز سرگرم تست یک حسگر پزشکی است که می‌تواند در صندلی تعبیه شود و ضربان قلب و تنفس راننده را از طریق ارتعاش کنترل کند. جگوار امیدوار است که این حسگرها بتواند تغییرات ناگهانی در وضعیت راننده را تشخیص دهند و اطلاعات کافی فراهم کنند که نشان می‌دهد چه موقع راننده در وضعیت مناسب برای رانندگی نیست.  یک بخش جالب درباره این پروژه این است که جگوار حتی تصور کرده که خودرو بتواند استرس اندک راننده را تشخیص دهد و با پخش آهنگ ملایم او را آرام کند.  این دو پروژه تحقیقاتی بخشی از تلاش جگوار برای ایمن کردن رانندگی اتوماتیک هستند اما این شرکت پروژه‌های دیگری دارد که برای خودروهای کنونی مناسب هستند. یکی از این پروژه‌ها پدال سرعت لمسی است که می‌تواند بمنظور هشدار به راننده درباره سرعت غیرمجاز مرتعش شود و دیگری یک سیستم اطلاعاتی سرگرمی است که می‌تواند تشخیص دهد راننده قصد دارد چه دکمه ای را لمس کند و برای این منظور، ظاهرا با استفاده از دوربینها حرکت دست راننده را دنبال می‌کند.  بر اساس گزارش پایگاه فناوری ورج، مصرف کنندگان ممکن است برای برخورداری از این فناوریها سالهای زیادی منتظر بمانند اما انتشار اطلاعات مربوط به فناوریهای پیشرفته ای که جگوار تلاش می‌کند عرضه کند جالب توجه است و نوید خودروهای پیشرفته‌تر در آینده را می‌دهد.  		 	