 		بررسی‌های تازه نشان می‌دهد که شرکت سامسونگ جایگاه بزرگترین سازنده تلفن همراه جهان را از اپل پس گرفته است.به گزارش ایسنا به نقل از پایگاه خبری سی‌نت، تحقیقات بازار نشان می دهد که غول الکترونیک کره جنوبی در سه ماهه اول سال 2015 میلادی 83 میلیون و 200 هزار دستگاه گوشی هوشمند به سراسر جهان عرضه کرده و 24 درصد بازار تلفن همراه را به خود اختصاص داده است.اگرچه این آمار نسبت به سهم بازار 31 درصدی سامسونگ در دوره مشابه سال قبل کاهش یافته، اما بالاتر از سهم 17.7 درصدی اپل با فروش 61 میلیون و 200 هزار دستگاه آیفون در این بازه زمانی است.سهم بازار اپل نسبت به سهم 15.3 درصدی در دوره مشابه سال گذشته افزایش یافته، اما نسبت به سهم 19.6 درصدی این شرکت در سه ماهه چهارم 2014 کاهش نشان می‌دهد.نیل مائستون - مدیرعامل یک موسسه تحقیقات بازار تلفن همراه - در بیانیه‌ای گفت: سامسونگ در آسیا و دیگر نقاط جهان همچنان با چالش‌هایی مواجه است، اما عملکرد جهانی این شرکت به اندازه کافی در سه ماهه اخیر با ثبات بوده که از اپل سبقت گرفته و جایگاه نخست سازندگان تلفن همراه جهان را به خود اختصاص دهد.این نتایج نسبت به وضعیت فروش بزرگ‌ترین سازندگان تلفن همراه جهان در سه ماهه چهارم 2014 کاملا متفاوت است. براساس اعلام موسسه تحقیقات گارتنر که در ماه گذشته منتشر شد، محبوبیت آیفون شش به اپل کمک کرد که با جا گذاشتن سامسونگ در سه ماهه چهارم 2014 به بزرگ‌ترین شرکت سازنده تلفن همراه در جهان تبدیل شود.گارتنر افزود: شرکت اپل در سه ماهه چهارم 2014 با فروش 74 میلیون و 800 هزار آیفون بهترین عملکرد فصلی را داشت و 20.4 درصد سهم بازار تلفن همراه جهان را به خود اختصاص داد.در همین بازه زمانی سهم سامسونگ با فروش 73 میلیون دستگاه گوشی از 29.5 درصد به 19.9 درصد تنزل کرد.بازگشت سامسونگ به رده نخست سازندگان تلفن همراه جهان در سه ماهه اول امسال در شرایطی است که سوددهی تجارت آی تی و موبایلی این شرکت در همین بازه زمانی 57 درصد تنزل یافته است.سامسونگ آمار فروش گوشی‌های هوشمند خود را منتشر نمی‌کند اما تحلیلگران برآورد می‌کنند که سامسونگ در سه ماهه اول سال جاری میلادی 82 میلیون دستگاه گوشی هوشمند فروخته که نسبت به دوره مشابه سال قبل که 89 میلیون دستگاه بود کاهش یافته است.در این تحقیقات آمار فروش پرچمداران سامسونگ یعنی گالکسی اس 6 و گالکسی اس 6 اج که به تازگی روانه بازار شده‌اند وجود ندارد.سامسونگ یک فروش بی‌سابقه را برای گالگسی اس 6 پیش‌بینی کرده است.بررسی‌های بازار نشان می‌دهد که رقابت بین شرکت‌های سازنده تلفن همراه در جهان همچنان بین سامسونگ و اپل است.دو شرکت لنوو و موتورولا که به تازگی ادغام شدند با اختلاف زیاد و با کسب 5.4 سهم بازار و فروش 18.8 میلیون دستگاه گوشی در رده سوم قرار گرفتند و هوآوی با فروش 17 میلیون و 300 هزار دستگاه گوشی و کسب پنج درصد سهم بازار در رده چهارم قرار گرفته است. 	