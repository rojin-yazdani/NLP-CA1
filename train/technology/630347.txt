 		روزنامه نیویورک تایمز با اشاره به اینکه خطوط تلفن همراه آمریکایی در ایران دارای پوشش و سیگنال هستند از توافق یک اپراتور تلفن همراه آمریکایی با شرکت ایرانی خبر داد.به گزارش فارس، روزنامه نیویورک تایمز با اشاره به آنتن دهی تلفن همراه بعضی از شهروندان آمریکایی که به ایران سفر کرده‌اند از توافق یک اپراتور مخابراتی آمریکا با شرکت رایتل ایران و همکاری در این زمینه خبر داد.نیویورک تایمز با بیان اینکه خطوط تلفن همراه آمریکایی تا همین چند وقت پیش در ایران هیچ گونه سیگنالی نداشت گزارش داد؛ هفته گذشته یک سخنگوی شرکت AT&T خبر داده است که این شرکت برای مشتریان خود که دارای خطوط تلفن همراه آمریکایی هستند با مشارکت یک شرکت محلی ایرانی خدمات مکالمات صوتی و دیتا ارائه می‌کند.نیویورک تایمز همچنین خبر داد که یک مقام شرکت رایتل ایران که دولتی محسوب می‌شود نیز این موضوع را تایید کرده است.این روزنامه آمریکایی در گزارش خود آورده است که بعد از توافق شرکت بوئینگ و شرکت ایرباس با ایران که ماه گذشته حاصل شد، توافق شرکت AT&T آن را به اولین شرکت آمریکایی تبدیل می‌کند که مشتریان خود را با تلفن همراه آمریکایی در ایران خدمات رسانی می‌کند.مسعود دانشمند یک مقام اتاق بازرگانی ایران گفت: توافق AT&T با رایتل یک گام در مسیر درست است. این واقعیت که تلفنها هم در آمریکا و هم در ایران دارای پوشش هستند نشانه حسن نیت در هر دو طرف است.نیویورک تایمز با اشاره به تحریمهای باقیمانده آمریکا علیه ایران به ویژه محدودیتهای تراکنشهای مالی ایران به دلار نوشت؛ هنوز مشخص نیست که رایتل و AT&T چگونه حسابهای مالی خود را حل و فصل خواهند کرد.این روزنامه آمریکایی با اشاره به توافق شرکتهای مخابراتی ایران و آمریکا مدعی شد که شرایط بین ایران و آمریکا در حال تغییر است؛ هرچند به آرامی.  		 	