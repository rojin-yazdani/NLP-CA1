 		در حالی که شرکت گوگل مدت‌هاست به کاربران google map خود‌، امکان استفاده از داده‌های ترافیکی شهر‌ها را داده‌، به تازگی این سرویس را برای کاربران ایرانی نیز ارایه کرده است. هرچند هنوز در تمام نقاط ایران پشتیبانی نمی‌شود‌. به گزارش فارس، البته به دلیل نبود ارتباط بین گوگل و مراکز داده شهرداری در ایران نمی‌توان از زمان دقیق حرکت اتوبوس و مترو با خبر شد ‌اما نقشه ترافیک گوگل نیازی به داده‌های شهرداری ندارد و این اطلاعات از طریق موبایل شهروندان به گوگل منتقل می‌شود و از این طریق با در نظر گرفتن سرعت حرکت کاربران‌، نقشه‌های ترفیکی را تهیه می‌کند.نقشه گوگل دقیق‌تر استبا استفاده از خدمات نقشه گوگل از این پس می‌توانید از وضعیت ترافیک در خیابان‌های تهران و ده‌ها شهر دیگر ایران آگاه شوید و بر مبنای میزان ترافیک برای رسیدن به مقصد برنامه‌ریزی کنید.مقایسه اطلاعات این نقشه با نقشه ترافیک شرکت کنترل ترافیک شهرداری تهران نشان می‌دهد که اطلاعات نقشه گوگل بسیار دقیق‌تر از اطلاعاتی است که از طریق دوربین‌های نظارتی شرکت کنترل ترافیک تهران در دسترس قرار می‌گیرد.به عنوان نمونه نقشه گوگل نشان می‌دهد که در ساعت 8:09 صبح ترافیک سنگینی در مسیر غرب به شرق اتوبان‌های نیایش و یادگار امام در شمال تهران وجود دارد‌ اما نقشه شرکت کنترل ترافیک تهران در همان زمان نشان می‌دهد که در این دو اتوبان ترافیکی نیست و رفت و آمد به صورت عادی در جریان است.همچنین نقشه گوگل با دقت بالاتری از ترافیک سنگین در بسیاری از مسیرهای رفت و آمد در غرب و جنوب شرق تهران خبر می‌دهد‌ اما اطلاعات یادشده یا در نقشه ترافیکی شرکت کنترل ترافیک شهرداری وجود ندارد یا دقت آن پایین است. در هر دو نقشه رنگ قرمز به معنای ترافیک سنگین، رنگ نارنجی به معنای ترافیک سنگین ولی در حال حرکت و رنگ سبز به معنای عبور و مرور روان است.مهم‌ترین مزیت این خدمات که هم از طریق رایانه‌های شخصی و هم از طریق گوشی‌های هوشمند در دسترس است تسهیل برنامه‌ریزی برای سفرهای درون شهری و امکان انتخاب مسیری خلوت‌تر است. کاربران خدمات نقشه گوگل با استفاده از این خدمات حتی می‌توانند از بسته شدن موقت خیابان‌ها هم مطلع شوند. به عنوان مثال با مشاهده وضعیت ترافیکی شهر کرمان مشخص می‌شود که هم‌اکنون سه مسیر در بلوار جمهوری و جاده تهران مسدود است.استفاده گوگل از داده‌های تلفن هوشمندعلت دقت بیشتر اطلاعات نقشه گوگل دریافت داده‌های ترافیکی از طریق گوشی‌های هوشمند آندرویدی کاربران است. این در حالی است که ترافیک مسیرهای مختلف در نقشه شرکت کنترل ترافیک تهران و دیگر شهرها با کنترل تصاویر دوربین‌های نظارتی و به طور دستی وارد می‌شود.برای مشاهده این قابلیت در شهر تهران باید به سرویس نقشه گوگل به نشانی google.com/maps مراجعه کرده و عبارت Traffic Near Tehra- را در بخش جست‌وجو وارد کنید. خدمات یادشده علاوه بر تهران در دیگر شهرهای بزرگ و متوسط ایران مانند اصفهان، مشهد، تبریز، شیراز، کرمان، اهواز، بندر‌عباس، یزد، رشت و‌... هم در دسترس است و برای استفاده از آن در زمان جست‌وجو باید به جای تهران نام شهر مورد نظر را وارد کنید. البته با توجه با اینکه گوگل اطلاعات ترافیکی شهرهای مختلف ایران را از گوشی‌های هوشمند کاربران دریافت می‌کند‌ در برخی شهرها داده‌ها ناقص و تنها محدود به برخی خیابان‌هاست‌ اما در تهران که تعداد کاربران گوشی‌‌های هوشمند بسیار بالاست اطلاعات یاد شده دقت بیشتری دارد.در این میان منفعت اصلی از ارایه این خدمات به گوگل خواهد رسید که می‌تواند با تجزیه و تحلیل این اطلاعات به داده‌های ارزشمندی در مورد ویژگی‌های جمعیتی، درآمدی، تجاری و حرفه‌ای شهرهای مختلف ایران دست یابد. به عنوان نمونه تراکم گوشی‌های هوشمند در برخی خیابان‌های خاص نشانگر اهمیت این خیابان‌ها یا وضعیت درآمدی و حرفه‌ای بالاتر آنها خواهد بود. 		 	