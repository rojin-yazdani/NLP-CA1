 		پلیس فضای تبادل اطلاعات، به دارندگان سیم کارت‌های اعتباری هشدار داد که نسبت به نگهداری صحیح از سیم کارت‌های خود هوشیارتر باشند، زیرا شیادان به راحتی می‌توانند با هویت آنها اقدام به کلاهبرداری کنند.به گزارش مهر، پلیس فتا اعلام کرد: برخورداری از تکنولوژی موبایل در کنار تمامی مزایایی که دارد در صورت عدم رعایت نکات امنیتی موجب بروز مشکلاتی نیز می‌شود، چون امروزه وقوع جرایمی از قبیل کلاهبرداری، مزاحمت و... که از طریق سامانه‌های تلفن همراه انجام می‌گیرد به یکی از جرایم پروقوع در سطح جامعه تبدیل شده است، بنابراین لازم است تمامی مشترکان و افراد جامعه نسبت به این موضوع هوشیار بوده و آگاهی لازم را داشته باشند تا گرفتار چنین جرایمی نشوند.عده زیادی از مردم به دلیل ارزانی و سهل‌الوصول بودن دریافت سیم کارت اعتباری غافل از مسئولیتی که خرید این سیم‌کارت‌ها برای آن‌ها ایجاد می‌کند اقدام به خرید چندین سیم‌کارت کرده و بدون توجه به نقل و انتقال قانونی، آن را در اختیار دیگران قرار می‌دهند. برخی نیز سیم کارت را دور انداخته و سیم کارت جدیدی تهیه می‌کنند بدون اینکه سیم کارت قبلی را امحا کنند.عده‌ای دیگر نیز به مفقود شدن سیم کارت اهمیتی نداده و بدون اینکه به مسدود کردن سیم کارت اقدام کنند آسوده خاطر سیم کارت دیگری تهیه می‌کنند و افراد کلاهبردار و سودجو نیز در این بین با به دست آوردن سیم‌کارت‌هایی از این دست اقدام به سوءاستفاده از آنها می‌کنند؛ در صورتی که عواقب نگران‌کننده آن دامن‌گیر صاحبان اصلی سیمکارت خواهد بود.پلیس فتا از کاربران خواست به هیچ عنوان کارت ملی و مشخصات خود را در اختیار کسی قرار ندهند چرا که کلاهبرداران درصدد لحظه ای غفلت هستند تا با فعال کردن سیم‌کارت های اعتباری و افتتاح حساب با مشخصات صاحب کارت، دست به سرقت های میلیونی زده و در نهایت مشکلات عدیده ای برای شخص ایجاد کنند.طبق این اعلام، هرچند که شناسایی افراد سود جو و کلاهبردار با شگردها و ترفندهای پلیسی امکان‌پذیر خواهد بود، اما از نظر قانون بخشی از عواقب ناگوار جرم به وقوع پیوسته متوجه صاحب سیم‌کارت می‌شود و وی باید تاوان جرم مجرم و سهل‌انگاری خود را بدهد. 	