 		وزیر ارتباطات با اشاره به حواشی برگزاری همایش ایران کانکت۲۰۱۶ شرکت‌ انگلیسی یورومانی را برگزار کننده این شرکت اعلام کرد و گفت: این شرکت شرطی را مبنی بر شرکت نکردن افراد حاضر در لیست تحریم‎ها در این همایش مطرح کرده بود که از سوی وزارت ارتباطات رد شد. به گزارش پایگاه اطلاع رسانی دولت، محمود واعظی -وزیر ارتباطات و فناوری اطلاعات- گفت: برخی با فضاسازی رسانه‎ای و انتشار اخبار کذب تلاش کردند نشان دهند برگزاری همایش ایران کانکت۲۰۱۶ خلاف سیاست‎های نظام است و برخی کشورها با اهداف سوء در برگزاری آن دست دارند.وی افزود: برخی هستند که از اساس با سیاست‎ها و دستاوردهای دولت یازدهم مخالفت دارند و تلاش می‎کنند با تبلیغات، این فضا را به وجود آورند که بعد از برجام هیچ تغییری در روابط خارجی ایجاد نشده است.واعظی ضمن اشاره به دستاوردهای برجام از جمله برداشته شدن تحریم‎ها، افزایش فروش نفت و مراودات خارجی، درباره برگزاری این همایش تشریح کرد: مدت‎هاست که همایشی با حضور همه اپراتورهای تلفن همراه از کشورهای منطقه و دنیا با هدف مذاکره برای همکاری و تعامل بیشتر و همچنین ارائه آخرین دستاوردها برگزار می‎شود که ایران هم همواره حضور داشته است.وی با اعلام اینکه همایش ایران کانکت، همایش اپراتورهای بین المللی تلفن همراه شهریور ماه در ایران برگزار می‎شود، یادآور شد: در گذشته تلاش بسیاری شده که این همایش در ایران برگزار شود اما به دلیل تحریم و موانعی که در مذاکرات بوده، موافقت نمی‎شد.این عضو کابینه دولت یازدهم با تاکید بر اینکه در سال‎های گذشته مدیرعامل شرکت زیرساخت، مسئول حضور در همایش بوده، عنوان کرد: شرکت یورومانی برگزار کننده است و عملا کشورها در این همایش با هزینه خود حاضر می‎شوند. در نتیجه همایش اپراتورهای بین‎المللی، کشور میزبان به معنای اینکه هزینه‎ها را بپردازد، ندارد.وزیر ارتباطات درباره چگونگی برگزاری این همایش در ایران افزود: سال گذشته که معاون من در این کنفرانس شرکت کرد، آنها موافقت کردند که این همایش به نام ایران کانکت در شهریور ماه امسال در ایران برگزار شود.واعظی تاکید کرد: مقدمات این همایش مهیا شده و اینکه چنین همایشی در ایران برگزار شود توفیق دولت و نظام است.وی در ادامه با بیان اینکه آنچه قرار است شهریور ماه انجام شود همایش فنی و اقتصادی است، تصریح کرد: در این همایش اپراتورهای بزرگی به ایران خواهند آمد، با وضعیت ICT کشور آشنا خواهند شد، وضعیت اقتصادی ایران را خواهند دید و با شرکت‎های بزرگ ایرانی جهت تعامل بیشتر مذاکره خواهند داشت.او افزود: از سوی دیگر با توجه به موقعیت جغرافیایی و ژئو استراتژیک کشور و اینکه ایران همواره به عنوان کریدور شمال-جنوب و شرق-غرب شناخته شده، فرصت بسیار خوبی فراهم خواهد شد که ایران علی‎رغم تلاش‎های دیگر کشورها مانند عربستان و رژیم صهیونیستی که می‎خواهند ما به عنوان کریدور مطرح نشویم، جایگاه کریدوری خود را تثبیت و حفظ کند.واعظی در پاسخ به اینکه آیا امکان حضور و سرمایه‎گذاری اپراتورهای بزرگ در ایران وجود دارد و دولت خواهان این شیوه سرمایه‎گذاری هست، گفت: سرمایه‎گذاری، مقدماتی لازم دارد. اول اینکه سرمایه‎گذار باید با ایران به عنوان کشوری امن مواجه شود.او ادامه داد: دوم با همکاران و طرف‎های خصوصی خود آشنا شود و سومین مرحله، آَشنایی با زیرساخت‎های داخلی است. طی یک سال گذشته همه شرکت‎ها و سرمایه‎گذاران خارجی که به ایران می‎آیند هنگام ترک کشور می‎گویند که نظرشان نسبت به ایران تغییر کرده است.وی در ادامه تاکید کرد: دولت تمایل دارد همکاری و نزدیکی بین شرکت‎های خصوصی داخلی و خارجی به وجود بیاید.شرکت Capacity Media، وزارت فناوری اطلاعات و ارتباطات ایران و شرکت ارتباطات زیرساخت، میزبان همایش ایران کانکت ٢.١٦ هستند و قرار است وزیر ارتباطات و فناوری اطلاعات، محمد جواد آذری جهرمی-مدیر عامل شرکت ارتباطات زیرساخت ایران- و نیکولاس هاپتون -کاردار انگلستان در ایران- در این همایش سخنرانی کنند.شرکت برگزارکننده شرطی را مبنی بر شرکت نکردن افراد حاضر در لیست تحریم‎ها در این همایش مطرح کرده بود که این شرط از سوی وزارت ارتباطات و فناوری اطلاعات حذف شد.  	