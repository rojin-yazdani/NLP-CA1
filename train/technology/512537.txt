 		وزارت ارتباطات و فناوری اطلاعات در پی بررسی و تدوین و عملیاتی‌سازی طرح جامع پیاده‌سازی نسل پنجم ارتباطات سیار (۵G) در کشور است.به گزارش ایسنا، به گفته مسوولان موضوع امنیت و حفظ حریم خصوصی از دغدغه‌های حاکمیت در ورود به نسل پنجم ارتباطات سیار است. از سوی دیگر افزایش تعداد کاربران متصل به شبکه‌های تلفن همراه در سالهای آینده، بروز و ظهور مفاهیمی مانند اینترنت اشیاء و ارتباطات ماشین به ماشین، تنوع خدمات و افزایش تقاضای کاربران برای کاربردهای جدید و با کیفیت بیشتر و پیش‌بینی عدم توانائی پاسخگوئی شبکه‌های نسل چهارم به نیازهای روزافزون کاربران از ضرورت‌های حرکت به سمت نسل پنجم ارتباطات سیار است.بنا بر این موضوع نسل پنجم ارتباطات در کشور با طمأنینه و دقت خاص و با در نظر گرفتن شرایط اجتماعی، فرهنگی، پژوهشی و آموزشی ویژه کشور دنبال می‌شود چرا که رفتن به سمت تکنولوژیهای خاص با وسواس و آرامش یا سرعت زیاد ما را دچار چالش می‌کند.مراحل تحقیق و توسعه ۵G از سال ۲۰۱۲ آغاز شده و تا سال ۲۰۱۸ که تست‌های میدانی آن شروع می‌شود، استانداردسازی و توسعه و آزمایش محصولات انجام خواهد شد تا این نسل از ارتباطات سیار در سال ۲۰۲۰ راه‌اندازی تجاری شود.به طور همزمان مطالعه و بررسیهای نسل پنجم ارتباطات سیار در بخشهای فناوری و خدمات، طراحی طیف فرکانسی، بررسی فنی و اقتصادی و تحلیل بازار، اینترنت اشیا و مقررات مورد نیاز در حوزه رگولاتوری در حال انجام است.براساس این زمانبندی فرصت کافی برای تدوین طرح جامع پیاده‌سازی عملیاتی ۵G در کشور وجود دارد و به گفته مسوولان در حال حاضر رگولاتوری، ظرفیت لازم را در پروانه‌های صادره با در نظر گرفتن قابلیت بی‌طرفی نسبت به فناوری ایجاد کرده و حرکت به سمت همگرائی در خدمات و شبکه‌ها را در پروانه‌ها پیش‌بینی کرده است.اخیرا معاون وزیر ارتباطات و فناوری اطلاعات در همایش ۵G، فرصت‌ها، چالشها و رویکردها با تاکید بر جامع و مانع بودن طرح ۵G در تعامل با صاحبنظران، متخصصان و پژوهشگران داخلی و خارجی گفته است: در این طرح جامع باید هدفگذاری و استراتژی وزارت ارتباطات و فناوری اطلاعات مشخص شود و براساس این استراتژی نقشه راه تدوین شده و در پی آن وظایف هر بخش در تحقق آن تعیین شود.علی‌اصغر عمیدیان 1000 برابر شدن ظرفیت کل شبکه و امکان اتصال حداقل ۱۰۰ میلیارد دستگاه به اینترنت در سال ۲۰۲۰، توان عملیاتی برای ۱۰ گیگا بایت در ثانیه برای کاربران، کاهش قابل ملاحظه در تاخیر تا کمتر از یک میلی‌ثانیه، افزایش قابلیت اطمینان و در دسترس بودن شبکه و پوشش وسیعتر، بهبود کیفیت و امنیت بیشتر را بعنوان برخی از ویژگیهای پیش‌بینی شده برای شبکه‎‌های نسل پنجم تلفن همراه بر شمرد.همچنین تنوع در خدمات و ایجاد فرصتهای تجاری جدید یکی دیگر از ویژگیهای نسل پنجم تلفن همراه است که زمینه خوبی از اشتغال را برای کسب و کارهای کوچک و جدید ایجاد می‌کند تا بتوانند با سرمایه‌گذاری بخش خصوصی و حمایت حاکمیت رشد کنند.  	