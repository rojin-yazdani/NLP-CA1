 		یک نرم‌افزار ایرانی می‌تواند جایگزین وایبر، تلگرام و واتس‌اپ شود.به گزارش جوان، کاربران تلفن همراه تقریباً هر روز با افزوده شدن یک شبکه اجتماعی جدید غربی به دایره شبکه‌های اجتماعی چون وایبر، واتس‌اپ، تلگرام و غیره مواجه می‌شوند اما حالا یک نرم‌افزار شبکه اجتماعی ایرانی از راه رسیده است که به اعتقاد کارشناسان می‌تواند جایگزین امن و مناسبی برای سوغات‌های غربی مشابه خود باشد.کار با شبکه‌های اجتماعی روزانه بخش قابل‌توجهی از ساعات ما را به خود اختصاص می‌دهد. در دنیایی که باید آن را عصر ارتباطات مدرن نامگذاری کرد نرم‌افزارها و شبکه‌های اجتماعی به شکل وسیعی وارد زندگی مردم دنیا شده‌اند و در مختصاتشان مرزهای جغرافیای را در هم شکسته‌اند. بسیاری از این شبکه‌های اجتماعی اما سوغات و آورده شرکت‌های غربی هستند که با پخش شدن در کشورهای مختلف دنیا سود کلانی را به جیب می‌زنند.برای مثال در ایام ماه مبارک رمضان گذشته ایرانی‌ها به تنهایی و از طریق خرید استیکر مبلغی حدود 94 میلیون تومان را نصیب نرم‌افزار شبکه اجتماعی تلگرام کردند. جدا از بحث مادی، عدم تطابق ویژگی‌های این شبکه‌های اجتماعی غربی با مدل و سبک زندگی ایرانی و اسلامی نیز موضوع دیگری است که لزوم ایجاد یک جایگزین مناسب ایرانی را برای آنها یادآور می‌شود. برخی کارشناسان اعتقاد دارند که تکنولوژی‌های وارداتی همواره بهترین محمل‌ها و بسترهای تهاجم غربی هستند.در این شرایط یک نرم‌افزار شبکه اجتماعی ایرانی از راه رسیده است که می‌تواند جایگزین مناسبی برای شبکه‌های اجتماعی «وایبر‌»، «تلگرام»‌ و «واتس‌اپ» و غیره باشد. «سلام» را می‌توان یکی از شبکه‌های اجتماعی ایرانی دانست که نسبت به مشابه ایرانی و خارجی خود از اطمینان، پایداری و امنیت بیشتری برخوردار است. این پیام‌رسان در یک محیط گرافیکی مناسب خدمات مشابه نرم‌افزارهای شبکه اجتماعی غربی را در اختیار کاربران ایرانی قرار می‌دهد و در عین حال فضایی متناسب با سبک زندگی ایرانی - اسلامی دارد. 	