 		با بتاماکس معروف به «فیلم کوچیک» خیلی‌ها خاطره دارند. شرکت سونی سرانجام به صورت رسمی اعلام کرد که تولید و فروش نوارهای ویدئویی بتاماکس را در مارس سال 2016 متوقف خواهد کرد.به گزارش «خبرآنلاین»، 40 سال از آغاز تولید نوارهای ویدئویی بتاماکس می‌گذرد‌ اما حالا و پس از سال‌ها که دیگر کسی به سراغ این نوارهای خاطره‌انگیز نرفته، سونی به عنوان تولیدکننده این محصول، مرگ رسمی آن را اعلام کرده است.بتاماکس زمانی برای خودش امپراطوری بزرگی داشت اما سونی سرانجام در رقابت با جی‌وی‌سی و نوارهای تولیدی این شرکت مشهور به VHS، بازار را باخت. وی‌اچ‌اس قابلیت ضبط طولانی‌تری در هر کاست ویدئویی داشت و علاوه بر این، قیمت تمام‌شده آن برای مشتری بسیار پایین‌تر بود. به همین خاطر بود که بعد از مدتی پخش‌کننده‌ها و نوارهای وی‌اچ‌اس، بازار را گرفتند.سونی و جی‌وی سی اما با فناوری خود خیلی‌ها را در زمان خود به وجد آوردند. چون برای اولین بار در جهان مردم می‌توانستند برنامه‌های مورد علاقه خود را مستقیم از تلویزیون ضبط کنند و فیلم‌هایی که دوست داشتند به جای تلویزیون هر زمان که می‌خواهند ببینند.هر چند با آمدن سی‌دی، دی‌وی‌دی و بلوری دیگر مردم این نوارها را فراموش کردند اما رسانه‌های بسیاری تا امروز وجود داشته‌اند که آرشیوهای خود را روی این نوارها نگه داشته بودند. به تدریج اما با دیجیتال‌شدن این آرشیوها عملا فروش نوارهای بتاماکس از دور خارج شده است.سونی 13 سال قبل آخرین پخش‌کننده ویدئویی بتاماکس خود را به بازار داد اما نوارهای آن در سال آینده به پایان خط می‌رسند.  	