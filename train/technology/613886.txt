 		حدود سه هفته از کاهش تعرفه های اینترنت همراه می گذرد و طی این مدت بسیاری از مشترکان اینترنت اپراتورهای مختلف این سئوال را مطرح کرده اند که چرا اینترنت آنها ارزان نشده است؟!به گزارش ایسنا، بر اساس مصوبات کمیسیون تنظیم مقررات ارتباطات از ابتدای مرداد ماه سال جاری اپراتورهای تلفن همراه ملزم به کاهش ۲۰ درصدی تعرفه اینترنت خود شده اند اما درباره این ارزانی باید نکاتی مورد توجه قرار گیرد.از زمان ارائه اینترنت پهن باند موبایل ۳G)و(۴G برای استفاده ازاین خدمات تعرفه ای تعیین شد اما در این تعرفه گذاری تنها رقمی به عنوان سقف قیمت در نظر گرفته شده و بر این اساس مشخص شد اپراتورهای تلفن همراه در بازار رقابتی خود مجازند در نهایت برای هر کیلوبایت داده همراه در سیم کارت های دائمی ۰.۵ ریال و در سیم کارت های اعتباری۰.۷۵ ریال هزینه در نظر بگیرند.اما با توجه به بالا بودن این هزینه ها برای مشترکان، همواره تاکید بر این بود که بهتر است مشترکان برای استفاده روزانه از اینترنت همراه به فعال‌سازی بسته های اینترنتی که اپراتورها ارائه می کنند بپردازند تا هزینه های آنها تا حدود یک هشتم کاهش یابد.بدین ترتیب حدود ۸۰ درصد استفاده از مصرف داده همراه به سمت بسته های تشویقی و تخفیفی اپراتورها هدایت شد و تاکیداتی مبنی بر هزینه های بالای مصرف آزاد دیتا صورت گرفت.حال نیز بحث کاهش تعرفه اینترنت موبایل بدین شکل مطرح شده که سقف قیمتی که یک اپراتور مجاز است برای هر کیلوبایت داده همراه دریافت کند از ۰.۵ریال به ۰.۴ ریال رسیده و در سیم کارت های اعتباری نیز این رقم از ۰.۷۵ ریال به ۰.۶ ریال کاهش یافته است.اما مشترکان باید توجه داشته باشند که این اعداد و ارقام مربوط به استفاده آزاد اینترنت می شود و در هزینه های مربوط به بسته های اینترنت اپراتورها تغییری صورت نگرفته است.بدین ترتیب مشترکانی که از بسته های اینترنت استفاده می کنند مشمول تخفیف نشده و این امر بر اساس مصوبات ابلاغی تخلف به شمار نرفته و امری طبیعی است.بر همین اساس در پاسخ به آن دسته از کاربران اینترنت همراه که منتقدند با وجود ارزان شدن اینترنت موبایل اینترنت آنها ارزان نشده باید متذکر شد که بسته های اینترنت مشمول تخفیف های اخیر نشده و ارائه آنها با قیمت سابق تخلف به شمار نمی رود و تخفیف های اعمال شده تنها مربوط به استفاده آزاد اینترنت می شود. 		 	