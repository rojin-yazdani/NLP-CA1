 		شرکت آلمانی Audi که چندی پیش نخستین سوخت دیزلی دنیا از دی‌اکسیدکربن و آب را تولید کرد، بتازگی اولین سوخت مصنوعی پاک و عاری از بنزین تولیدشده از گیاهان را نیز ارائه داد. به گزارش ایسنا، این سوخت، در واقع، توسط شرکت فرانسوی شریک «اودی» به نام «انرژی‌های زیستی جهانی» (Global Bioenergies)، تولید شده است. این شرکت فرانسوی اواخر سال 2014، واحد تخمیر را برای اجرای برنامه‌ پیشگامانه تولید گازی از قندهای زیست‌توده تجدیدپذیر مانند گلوکز مشتق‌شده از ذرت احداث کرد. ایزوبوتان گازی حاصل، نوعی ماده خام برای صنعت پتروشیمی است که می‌توان آن را به انواع مختلف پلاستیک، سوخت و شکل‌های دیگر پالایش کرد. گام بعدی در این فرآیند استفاده از این ماده در فرآیند خالص‌سازی بود که امکان جمع‌آوری و ذخیره‌سازی آن را در شکل مایع و تحت فشار فراهم کرد. سپس بخشی از آن به آلمان فرستاده شد تا به سوخت ایزواکتان (سوخت ماشینی) تبدیل شده و در نهایت نوعی بنزین خالص تولید شود. این نخستین باری است که دانشمندان موفق به تولید بنزین واقعی از گیاهان شده‌اند و چنین موفقیتی نقطه عطفی در تاریخ علم به شمار می‌آید. ایزواکتان در حال حاضر به عنوان یک افزودنی برای ارتقای کیفیت سوخت به کار می‌رود اما از دستاورد جدید می‌توان به عنوان یک سوخت مستقل نیز استفاده کرد. شرکت اودی، شکل نهایی و پالایش‌شده سوخت جدید را e-benzin خوانده و مدعی است به دلیل فقدان سولفور و بنزن در آن، این سوخت به صورت پاک می‌سوزد. سوخت جدید تحت فشردگی بالا، امکان نیرودهی موتورها را فراهم می‌کند. این شرکت به دنبال آزمایش ترکیب سوختی و هدایت موتور توسط سوخت برای مشاهده چگونگی عملکرد آن پیش از استفاده در نیرودهی ناوگان خودروهاست. شرکت‌های اودی و انرژی‌های زیستی جهانی امیدوارند در آینده فرآیند تولید این سوخت را شروع کنند به طوری که بتوان از این ماده که فقط از آب، هیدروژن، دی‌اکسیدکربن و نور خورشید، تولید شده استفاده کرد. اودی به دنبال ساخت شرکتی در آلمان است که 10 برابر بزرگ‌تر از شرکت فرانسوی است و قادر خواهد بود از سال 2016 به بعد سالانه 100 تن ایزواکتان و ایزوبتون با خلوص بالا تولید کند. 		 	