 		معاون نظارت و ارزشیابی بنیاد ملی بازی‌های رایانه‌ای با اعلام اینکه بازی پوکمون گو بدون هماهنگی با بنیاد ملی بازی‌های رایانه‌ای فیلتر شده است گفت: این بازی توسط بنیاد فیلتر نشده است.به گزارش ایسنا، پوکمون گو که نزدیک به یک ماه است در بازار جهانی جنجال‌هایی را به وجود آورده است، چند وقتی است که در ایران فیلتر شده و درخواست‌هایی از سوی مخاطبان بازی‌های ویدئویی برای برداشتن فیلتر آن شده است.جواد امیری، معاون نظارت و ارزشیابی بنیاد ملی بازی‌های رایانه‌ای گفت: بازی پوکمون گو فاقد محتوایی است که سبب ممنوعیت آن شود و این بازی با محتوای موجود، از نظر خطوط قرمز و الگوهای مشخص شده، مجاز است اما این بازی یک فراسرگرمی است و استعلام از سایر نهادهای مرتبط از جمله نهادهای امنیتی، لازمه صدور مجوز نهایی برای این بازی است.وی یادآور شد صدور مجوز انتشار بازی در داخل کشور بر اساس درخواست ناشر داخلی و معیارهای نظام رده‌بندی سنی بازی‌های رایانه‌ای (ESRA) و رعایت قوانین و مقررات مربوطه امکان پذیر است. 		 	