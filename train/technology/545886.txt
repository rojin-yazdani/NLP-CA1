 		ضریب نفوذ اینترنت در کشور بر مبنای آمار سامانه مدیریت ضریب نفوذ اینترنت به ۸۲.۱۲ درصد رسیده است و این درحالی است که پیش از این ضریب نفوذ اینترنت در ایران، ۷۳ درصد بود.به گزارش مهر، سامانه مدیریت ضریب نفوذ اینترنت کشور، آخرین وضعیت نفوذ اینترنت در ایران را تا پایان ۳ ماهه اول سال ۹۴ اعلام کرد.براساس آمار ارائه شده از کل اتصالات در کشور، ضریب نفوذ اینترنت با احتساب ۶۱ میلیون و ۷۰۹ هزار و ۹۲۹ کاربر به دست آمده است و تعداد مشترکان اینترنت بر مبنای جمعیت ۷۵ میلیون و ۱۴۹ هزار نفر در ایران، ۴۳ میلیون و ۲۶ هزار و ۲۷۹ نفر اعلام شده است.اینترنت موبایل در صدر اتصالات ایرانی هادر گزارش ضریب نفوذ اینترنت در ایران، بیشترین اتصالات کاربران ایرانی مربوط به اینترنت موبایل است و پس از آن اینترنت ADSL بیشترین کاربر را در کشور به خود اختصاص داده است.براین اساس، ضریب نفوذ اینترنت ADSL در کشور به ۲۲.۰۷ درصد رسیده است و تعداد کاربران این فناوری، ۱۶ میلیون و ۵۸۲ هزار و ۵۳ کاربر و تعداد مشترکان آن ۶ میلیون و ۶۳۲ هزار و ۸۲۱ مشترک اعلام شده است.همچنین ضریب نفوذ اینترنت موبایل با توسعه ۳G در کشور به ۳۸.۶۷ درصد رسیده و ۲۹ میلیون و ۵۸ هزار و ۷۱۹ ایرانی با موبایل خود به اینترنت متصل می شوند.برآوردها از سایر شاخص های اتصالات در کشور نشان می دهد که همچنان ۶ میلیون و ۹۳۴ هزار و ۷۶۰ نفر در ایران از طریق اینترنت دایل آپ متصل می شوند و ضریب نفوذ این فناوری منسوخ شده با احتساب ۳ میلیون و ۴۶۷ هزار و ۳۸۰ مشترک، ۹.۲۳ درصد است.در این ارزیابی ها، ضریب نفوذ اینترنت وایمکس ۴.۰۳ درصد برآورد شده و ۳ میلیون و ۲۸ هزار و ۳۹۸ نفر از طریق این فناوری به شبکه اینترنت متصل می شوند. شمار مشترکان اینترنت وایمکس نیز یک میلیون و ۲۱۱ هزار و ۳۵۹ مشترک اعلام شده است.در شاخص اتصال اینترنت از طریق فناوری فیبر نیز ۶ میلیون و ۱۰۶ هزار کاربر در ایران وجود دارد و ضریب نفوذ این فناوری با احتساب ۲ میلیون و ۶۵۶ هزار کاربر، ۸.۱۳ درصد برآورد می شود.ضریب نفوذ اینترنت باندپهن به ۴۸.۳۷ درصد رسیدبراساس ارزیابی های انجام شده، ضریب نفوذ اینترنت باندپهن در کشور که تا پایان سال ۹۳ حدود ۳۲.۳۱ درصد اعلام شده بود در پایان سه ماهه اول امسال به۴۸.۳۷ درصد رسیده است.ضریب نفوذ اینترنت تهران، مازندران و قم از مرز ۱۰۰ درصد گذشتدر گزارش سامانه مدیریت ضریب نفوذ اینترنت کشور، ۵ استان تهران، مازندران، قم، اصفهان و خوزستان دارای بیشترین ضریب نفوذ اینترنت در کشور هستند و تهران با ۱۴ میلیون و ۳۹۲هزار کاربر دارای ضریب نفوذ ۱۱۸.۱۳ درصدی است و ۱۱ میلیون و ۸۵ هزار مشترک دارد.همچنین استان مازندران با ۳ میلیون و ۳۶۰ هزار و ۴۷۲ کاربر و یک میلیون و ۹۱۹ هزار مشترک، از مرز ۱۰۰ درصد گذشته و ضریب نفوذ ۱۰۹ درصدی را به خود اختصاص داده است.در این رده بندی استان قم با ضریب نفوذ ۱۰۰.۳۹ درصد و یک میلیون و ۱۵۶ هزار کاربر، اصفهان با ضریب نفوذ ۹۵.۴۶ درصد و ۴ میلیون و ۶۵۷ هزار و ۷۷۲ کاربر و خوزستان با ضریب نفوذ ۹۴.۸۵ درصد و ۴ میلیون و ۲۹۸ هزار و ۱۹۷ کاربر در رتبه های بعدی استان های دارای بیشترین ضریب نفوذ اینترنت قرار دارند.بر مبنای این شاخص ها، استان خراسان شمالی با ضریب نفوذ ۴۱ درصد، دارای کمترین ضریب نفوذ اینترنت و کاربر در کشور است. 		 	