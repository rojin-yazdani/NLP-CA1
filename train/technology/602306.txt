 		مسابقه خودروسازان و شرکت‌های فناوری برای ساخت خودروهای بدون نیاز به راننده این بار نتیجه خوبی به دنبال نداشته و به مرگ سرنشین یکی از این خودروها منجر شده است.به گزارش فارس به نقل از نیویورک تایمز، راننده یک خودروی ساخت شرکت تسلا مدل اس روز گذشته در جریان یک سانحه رانندگی کشته است. این امر زمانی رخ داده که وی خودروی خود را در حالت خودکار قرار داده بود و رانندگی آن را بر عهده نداشت.مسئولان محلی تحقیقات رسمی در مورد این سانحه را آغاز کرده اند تا مشخص شود علت اصلی این رویداد چه بوده است. این در حالی است که هنوز قوانین قطعی در مورد نحوه استفاده از خودروهای خودران در سطح جامعه وضع نشده است.این تصادف زمانی رخ داده که یک کامیون بزرگ باری که در جلوی خودروی تسلا در حال حرکت بوده برای گردش به چپ اقدام کرده، اما ترمزهای خودروی تسلا عمل نکرده‌اند و این امر به تصادف و مرگ راننده انجامیده است. این اولین مورد تصادف مرگبار یک خودروی بدون نیاز به راننده است که به مرگ راننده آن می انجامد.راننده این خودرو Joshua Brown چهل ساله و اهل ایالت اوهایو بوده است. این فرد که قبلا در نیروی دریایی آمریکا خدمت می کرد مدیریت یک شرکت مشاوره فناوری را بر عهده داشته است. تسلا در بیانیه خود در این زمینه Joshua Brown را فردی توصیف کرده که بر روی خلاقیت متمرکز شده بود و به ماموریت های تسلا عمیقا اعتقاد داشت. 		 	