 		شرکت ارائه دهنده خدمات اینترنتی «یاهو» اعلام کرد که در جریان حمله هکرها به سرورهای این شرکت در سال 2014، اطلاعات دستکم 500 میلیون حساب کاربری از جمله نام، آدرس پست الکترونیکی، شماره تلفن، تاریخ تولد، پسوردهای رمزنگاری شده و پرسش و پاسخ های امنیتی افشا شده است.به گزارش ایرنا به نقل از تارنمای نشریه وال استریت ژورنال، یاهو احتمال داده است که دست یک عنصر دولتی پشت پرده حمله به سرورهای این شرکت است. یاهو در بیانیه روز پنجشنبه خود اعلام کرده که هم اکنون در حال هشدار به کاربرهایی است که ممکن است حساب کاربری آنها در معرض خطر قرار گرفته باشد. این شرکت توصیه کرده است کاربرانی که از سال 2014 تاکنون رمز عبور ایمیل خود را تغییر نداده اند، این کار را در اولین فرصت ممکن انجام دهند. یاهو همچنین توصیه کرده است که آن دسته از کاربرانی که از رمزهای عبور مشابه برای دیگر حساب های کاربری خود استفاده می کنند، نسبت به تعویض آنها هم اقدام کنند. رسانه ها از این رویداد به عنوان بزرگترین حمله سایبری در تاریخ اینترنت یاد می کنند. زمزمه های احتمال رخنه هکرها به سرور های یاهو نخستین بار در ماه اوت و زمانی شکل گرفت که فردی در وب سیاه - شبکه متشکل از هزاران سایت پنهان اینترنتی - اعلام کرد که قصد فروش 200 میلیون حساب کاربری یاهو را دارد. سران یاهو که زمانی دست رد به پیشنهاد خرید 44 میلیارد دلاری مایکروسافت زده بودند، مرداد گذشته برای فروش این شرکت با قیمت کمتر از 5 میلیارد دلار به توافق رسیدند. تحلیلگران می گویند بعید است شرکت مخابراتی ورایزن که خریدار یاهو است، در واکنش به خبر افشای اطلاعات حساب های کاربری، تغییری در مفاد و قیمت توافق شده اعمال کند. 		 	