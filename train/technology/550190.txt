 		شبکه پیام‌رسان تلگرام در اقدامی جدید سبک و سیاق گروه‌های تلگرامی را دستخوش تغییراتی کرده و قابلیت سوپرسازی گروه‌ها را نیز به این اپلیکیشن افزوده است.به‌گزارش خبرگزاری تسنیم، مسئولان این شبکه اجتماعی در پیامی به قابلیت گردهمایی ادمین‌ها اشاره کرده و گفته‌اند که اکنون مدیر گروه‌های تلگرامی می‌توانند با سوپر کردن گروه‌های خود، چند کاربر را به عنوان ادمین یک گروه معرفی کنند تا از این پس حذف و اضافه افراد به گروه‌ها با این دایره ادمین‌ها باشد.این روال در واقع شبیه محیط‌های چت فارسی است که در آن ممکن است چند ادمین وجود داشته و حتی زیرمجموعه آنها ناظر نیز تعریف شود تا بر فعالیت اعضای آنلاین در محیط چت رسیدگی کنند.با این حال یکی از معضلات پیشین گروه های تلگرام محدودیت در عضویت بود به گونه‌ای که بیش از 200 نفر را نمی‌شد به گروه اضافه کرد اما در سوپر گروه این محدودیت بیشتر شده و می‌توان تا 1000 نفر را عضو یک گروه کرد.بنابراین اگر در گذشته مدیر گروه‌هایی بوده‌اید که کاری مشابه را انجام می‌دادند و تنها به منظور محدودیت 200 نفره مجبور به راه‌اندازی گروه‌های کناری شده‌اید، اکنون می‌توانید تا سقف 1000 نفر گروه‌ها را با یکدیگر تلفیق کنید.نکته مهم این است که در سوپر گروه‌ها تنها ادمین‌ها قابلیت مدیریت گروه را دارند؛ بنابراین اگر تا پیش از این هر عضوی می‌توانست فردی را به گروه اضافه کند و برای آن نقش ادمین را داشته باشد اکنون تنها مدیران از پیش تعریف شده توسط مدیر اصلی خواهند توانست این کار را انجام دهند.تمامی اعضای جدید وارد شده به سوپر گروه‌ها قادر خواهند بود پیام‌های قبلی آرشیو شده را از زمان راه‌اندازی گروه مشاهده کنند.پیام‌های حذف شده برای هیچ یک از اعضا نمایش داده نخواهد شد و کاربران عادی تنها قادر به پاک کردن پیام خود در گروه هستند.تمامی کاربران تلگرام از امروز به شرط اینکه آخرین نسخه را داشته باشند، قابلیت آپدیت گروه‌ها را خواهند داشت. 		 	