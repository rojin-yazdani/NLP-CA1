 		رئیس اتحادیه تجهیزات مخابراتی خاطرنشان‌ کرد: گوشی‌های جدید سامسونگ در اغلب موارد در ایران از طریق مبادی رسمی پیش‌فروش شده‌ و پیش از آن‌که این نمونه‌ها به دست مشتریان برسد قرار بر بازگشت ‌آن‌ها شده است.به گزارش ایسنا، عبدالحسین کریمی درباره جمع‌آوری گوشی‌های گلگسی نت 7 سامسونگ که به دلیل مشکل باتری دچار مشکلاتی شده بودند، اظهار کرد: خوشبختانه فروش رسمی این نمونه‌ها در ایران از طریق سه شرکت صورت گرفته‌ بود که این سه شرکت هم برای ارائه این نمونه اقدام به پیش‌فروش کرده بودند.وی ادامه داد: بر همین اساس پیش از آنکه این کالاها تحویل مشتریان شود مشکل مشخص شده و قرار بر آن شد که این کالا پیش از ارائه به خریداران بازگشت داده شوند.کریمی در عین حال عنوان کرد: افرادی که از طریق مبادی غیررسمی نسبت به خرید این گوشی‌ها اقدام کرده‌اند می توانند به واحد فروشنده مراجعه کرده و جنس خریداری شده را ارجاع دهند. در صورت عدم همکاری واحد فروشنده نیز مردم می‌توانند از طریق تماس با شماره تلفن 66763035 با واحد رسیدگی به شکایات اتحادیه تجهیزات مخابراتی تماس گرفته تا ما موضوع را پیگری کرده و واحد مربوطه را ملزم به بازپس گیری  جنس فروخته شده کنیم.وی همچنین درباره قیمت گلگسی 7 سامسونگ در ایران گفت: برای این گوشی‌ها در بازار قیمتی حدود 3 میلیون و 400 هزار تومان در نظر گرفته شده بود که برای گوشی‌های پیش‌فروش شده به رقم 2 میلیون و 990 هزار تومان می‌رسید.رئیس اتحادیه تجهیزات مخابراتی با تاکید بر اینکه مدتی است تعرفه واردات گوشی‌های تلفن همراه به پنج درصد رسیده است اظهار امیدواری کرد از این پس شاهد افزایش واردات رسمی موبایل باشیم.کریمی در پایان از خریداران گوشی‌های موبایل نیز خواست به هنگام خرید گوشی به چند مورد توجه داشته و حتما پیش از خرید از واحد فروشنده فاکتور رسمی دارای مهر دریافت کند. از سوی دیگر توجه داشته باشند در فاکتور کد IMEI قید شود و از خرید گوشی‌های فاقد گارانتی معتبر نیز پرهیز کنند.  		 	