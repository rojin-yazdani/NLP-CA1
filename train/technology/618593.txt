 		مدیرعامل اپراتور اول تلفن همراه، تاثیر شبکه ملی اطلاعات بر عملکرد اپراتورها را از نظر افزایش سرعت و کیفیت و نیز کاهش قیمت با توجه به استفاده از محتوای خاص داخلی دانست.وحید صدوقی در گفت‌وگو با ایسنا، با اشاره به مزایای راه‌اندازی شبکه ملی اطلاعات اظهار کرد: در حال حاضر ترافیک روان‌تر شده است زیرا ما پیش از این ترافیک داخل و خارج را یک جا دریافت می‌کردیم، اما الان کیفیت ترافیک محتوای داخلی از طریق آن چهار IXP‌ (مرکز تبادل ترافیک) موجود به ما تحویل می‌شود که کیفیت و سرعت بیشتری دارد.وی درباره تاثیر شبکه ملی اطلاعات بر کاهش تعرفه اینترنت توضیح داد: شبکه ملی اطلاعات یک سری هزینه‌ها را کاهش داده، در محتوای داخل تاثیر گذاشته، البته هزینه تعرفه اینترنت آزاد هم تا حدود 44 درصد کاهش پیدا کرده، اما موضوع هزینه بسته‌های اینترنتی یک بحث رقابتی بین اپراتورها محسوب می‌شود.مدیرعامل اپراتور اول همراه در ادامه به سایر مزایای شبکه ملی اطلاعات اشاره کرد و افزود: تاثیر این شبکه هم کیفی است و هم از نظر سرعت و هزینه است. این شبکه تا الان قطعا روی سرعت و کیفیت تاثیر داشته و روی هزینه‌ها هم در بخش‌هایی در محتوای خاص داخلی اثر گذاشته، اما شاید در ادامه با توسعه شبکه ملی اطلاعات این فضا بیشتر شود.صدوقی با اشاره به استفاده از اپلیکیشن‌های موجود برای اندازه‌گیری سرعت دسترسی به سایت‌ها بیان کرد: با استفاده از اپلیکیشن‌هایی مانند speed test و open signal، متوجه خواهید شد که در طی یکی دو ماه اخیر، تاخیر (latency) و پینگ سایت‌ها پایین آمده، چون محتوا از داخل دریافت می‌شود و نسبت به محتوای خارجی کیفیت آن بهتر شده و برروی سرویس مشترکان به شدت تاثیر گذاشته است.وی با بیان این اعتقاد که مشترک باید حق انتخاب آگاهانه داشته باشد، گفت: با استفاده از اپلیکیشن‌های تست سرعت و کیفیت، مشترکان می‌توانند شرایط سرویس‌دهی اپراتورها را آزمایش کرده و بین اپراتورهای دیگر مقایسه کنند. برای مثال در open signal این امکان فراهم شده و مشترکان می‌توانند هر شهری را که خواستند آزمایش کنند که در آن شهر کیفیت، سرعت دانلود، پینگ و سایر سرویس‌ها در چه حد است.پینگ یک ابزار شبکه‌ای است که برای آزمایش میزان دسترسی‌پذیری یک میزبان در شبکهٔ پروتکل اینترنت به کار می‌رود و می‌تواند زمان رفت و برگشت برای بسته‌های فرستاده‌ شده از میزبان تا یک رایانهٔ مقصد را بر حسب میلی ثانیه محاسبه کند.شبکه ملی اطلاعات که فاز نخست آن امروز افتتاح شد، یک شبکه مستقل داخلی است که وظیفه آن برقراری ارتباط مجازی بین کاربران است. در حال حاضر کاربران در داخل کشور برای هر نوع استفاده از اینترنت باید به مرکز اصلی آن در خارج از کشور متصل شوند که این به معنای کاهش سرعت و افزایش هزینه است.شبکه ملی اطلاعات با ایجاد یک شبکه داخلی، نیازهای داخلی کاربران را حل می‌کند. یعنی دیگر نیازی نیست برای چک کردن حساب بانکی یا دسترسی به سایت‌های خبری و شبکه‌های داخلی از پهنای باند بین‌المللی استفاده کنیم.راه اندازی شبکه ملی اطلاعات چند فایده دارد؛ در گام اول پهنای باند افزایش یافته و به تبع آن سرعت نیز افزایش می یابد، یعنی دیگر تلویزیون اینترنتی و انتقال فایل‌های حجیم در حد یک رویا نخواهد بود. در گام دوم دست دلال‌های بین‌المللی کوتاه شده و هزینه‌های اینترنت کاهش می یابد و در گام سوم، وابستگی ما به کشورهای خارجی کمتر می‌شود. 		 	