 		بالون‌های گوگل که برای پرواز در جو زمین و ارائه خدمات اینترنت رایگان در نقاط دورافتاده طراحی شده‌اند، بعد از گذشت سه ماه عملکرد موفقیت‌آمیزی داشته‌اند.به گزارش باشگاه خبرنگاران جوان، در قالب این طرح که Project Loon نام دارد سیگنال‌های 4G LTE از بالن‌های در حال پرواز در ارتفاع 18 کیلومتری زمین برای استفاده ساکنان نقاط مختلف ارسال می‌شوند.برای موفقیت این طرح باید هزاران بالن به طور مداوم در پرواز باشند تا پوشش سلولی موردنیاز به منظور دسترسی به اینترنت بی‌سیم ممکن شود. همچنین به دلایل اقتصادی و لجستیکی این بالن‌ها باید تا حداکثر مدت ممکن در آسمان باقی بمانند.بالن‌های اولیه گوگل هم‌اکنون بیش از صد روز است که با موفقیت در جو زمین در حال گردش هستند و این بدان معناست که هدف اولیه گوگل برای اجرایی کردن طرح مذکور محقق شده است. بالن‌های یادشده به گونه‌ای طراحی شده‌اند که به فعالیت خود در دمای منفی 60 درجه سانتی‌گراد هم ادامه می‌دهند. دمای هوا در ارتفاع 18 کیلومتری زمین معمولاً در همین حد و حتی کمتر است.بررسی‌های مختلف در این زمینه در آزمایشگاه McKinley Climatic در پایگاه هوایی Eglin در فلوریدای آمریکا صورت گرفته است.گوگل می‌گوید قبلاً به افراد زیادی برای کنترل و مدیریت این بالن‌ها نیاز بود که حال به تنها دو نفر کاهش یافته است. همچنین یک سیستم خودکار پرتاب بالن هم توسط این شرکت ابداع شده که مشکلات امنیتی و فنی قبلی را به حداقل رسانده است. 		 	