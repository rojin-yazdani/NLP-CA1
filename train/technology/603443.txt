 		مشترک گرامی، به علت عدم رعایت مصرف منصفانه بسته اینترنت نامحدود شما حذف و از این پس مصرف اینترنت شما با نرخ تعرفه آزاد محاسبه خواهد شد.  به گزارش ایسنا، طی روزهای گذشته در شبکه‌های اجتماعی موبایل پیامک یکی از اپراتورهای تلفن همراه به برخی از مشترکان منتشر شده و در قالب آن کاربران به انتقاد از در نظر گرفتن حجمی محدود برای بسته‌های اینترنتی نامحدود گلایه کرده و متذکر شدند چگونه ممکن است استفاده از اینترنت نامحدود در مدت زمانی کمتر از نصف روز با چنین محدودیتی مواجه شود!؟همچنین در این شبکه‌ها پیامک اول اپراتور نیز منتشر شده و براساس آن دیده می‌شود که کاربر از یک بسته اینترنتی شبانه که مختص ساعات یک تا ۱۱ بامداد است استفاده می‌کرده اما در پیامکی که ساعت ۱۰:۵۱ دقیقه به وی ارسال شده، اینگونه اعلام شده که به دلیل مصرف غیر منصفانه محاسبه هزینه‌ها با تعرفه آزادصورت خواهد گرفت.اما پیگیری این موضوع از سوی اپراتور گویای این مطلب بود که چنین اقدامی نرم جهانی اپراتوری و در همه جا رایج  بوده و بر روی سایت اپراتورهای مختلف نیز تاکید شده در ارائه بسته‌های تخفیفی به منظور جلوگیری از هرگونه تخلف سیاست مصرف منصفانه اعمال می‌شود.نکته دیگر  آنکه بنابر اعلام این اپراتور به ندرت پیش می‌آید که مشترکی به چنین سقفی از مصرف برسد و تاکنون تنها یک نفر چنین حجمی از دانلود داشته است، چراکه در قالب این بسته ۱۰ ساعته حجمی معادل ۳۰ گیگابایت برای کاربر در نظر گرفته شده که به نظر می‌رسد برای استفاده منطقی این حجم بسیار زیاد هم هست اما اگر مشترکی این حجم را بین چندین دستگاه به اشتراک بگذارد طبیعی است استفاده از سقف تعیین شده فراتر می‌رود.اما به هر صورت در کل بسته‌های نامحدود چه در زمینه‌ی مکالمه و چه در زمینه اینترنت دارای سقفی مجاز وجود داشته و پس از آن سقف، هزینه استفاده از سرویس‌ها با تعرفه آزاد محاسبه خواهد شد.البته در خصوص این‌که این سقف چه رقمی از مصرف دیتا یا چند دقیقه مکالمه را شامل می‌شود توضیح شفافی بر روی سایت اپراتورهای مختلف ارائه نشده است.اما درباره اظهارات اپراتور مبنی بر اینکه در نظر گرفتن سقف برای استفاده از بسته‌های تشویقی امری رایج است، مسوولان رگولاتوری براین مساله تاکید دارند که لازم است اپراتورها به تعهدات خود نسبت به مشترکان وفادار باشند.سرپرست معاونت نظارت و اعمال مقررات سازمان تنظیم مقررات ارتباطات در توضیح بیشتر این مطلب عنوان کرد: از سوی کمیسیون تنظیم مقررات هیچ مصوبه‌ای در خصوص اینترنت نامحدود وجود ندارد و همان طور که اشاره شد اپراتورها ملزم به ارائه خدمات بر اساس توافقات صورت گرفته با مشترکان خود هستند.حسین فلاح جوشقانی در عین حال عنوان کرد: در حالتی کلی لازم است هر اپراتور پیش از ارائه‌ تمام بسته‌ها و خدمات ارزش افزوده، موضوع را به اطلاع سازمان تنظیم مقررات ارتباطات برساند.وی ادامه داد: البته اپراتورها برای ارائه‌ی طرح‌های مختلف محدودیت‌هایی داشته و تعداد طرح‌هایی که می‌تواند در طول سال اجرا کنند، در پروانه آنها مشخص شده است اما به هر صورت لازم است این طرح‌ها پیش از عملیاتی شدن به اطلاع رگولاتور برسند.این مسئول سازمان تنظیم مقررات ارتباطات رادیویی در عین حال تاکید کرد:در خصوص بسته‌های ۱۲ ساعته نیز هیچگونه هماهنگی با سازمان تنظیم مقررات صورت نگرفته و همان‌طور که اشاره شد ما هم مصوبه‌ای در خصوص اینترنت نامحدود نداریم و لازم است اپراتورها براساس قراردادی که با مشترکان خود می‌بندند به ارائه‌ی سرویس مربوطه اقدام کرده و پیش از فعال‌سازی بسته‌ها، اطلاعات کامل را در اختیار مشترکان خود قرار دهند.فلاح همچنین متذکر شد: مشترکانی که به واسطه این موضوع متضرر شده‌اند می‌توانند از طریق سامانه ۱۹۵ موضوع را پیگیری کرده و در راستای جبران خسارت خود عمل کنند.این مقام مسوول سازمان تنظیم مقررات ارتباطات در پاسخ به این موضوع که گفته می‌شود که حتی قرار است چنین رویکردی برای شرکت‌های ADSL نیز به شکل قانونی درآید گفت: اصلا چنین موضوعی در دستور کار نیست. 		 	