 		دانشمندان در اقدامی جاه طلبانه که تاکنون نظیری برای آن در تاریخ دیده نشده است از مغز چند حیوان در قالب یک شبکه منسجم برای خلق رایانه ای زنده استفاده کردند.به گزارش مهر، بدون شک در دنیای انسانها دو مغز بهتر از یک مغز عمل می کند و قطعا اگر این تعداد به سه مغز برسد نتیجه کار باز هم بهتر خواهد شد. اما آیا در دنیای حیوانات نیز نتیجه همین گونه است؟برای نخستین بار گروهی از دانشمندان از مغز چند حیوان برای ایجاد شبکه ای استفاده کرده اند که می توان از عنوان «رایانه زنده» برای توصیف آن استفاده کرد. مغزی که بدین شکل تولید شده قابلیت انجام کارهای خاص و حل بهتر مسایل را دارد.برخی دانشمندان معتقدند اگر مغز انسانها را نیز بتوان به همین شکل به یکدیگر مرتبط کرد آنگاه دستیابی به ابرانسانهایی که قابلیتهای حیرت انگیزی در حل مسایل مختلف دارند دیگر تنها در داستانهای علمی و تخیلی دیده نخواهد شد.بدین ترتیب می توان امیدوار بود که از این طریق تفکرات انتزاعی و تجربیات گوناگون به راحتی میان افراد مختلف منتقل شود.در گذشته دانشمندان موفق به ایجاد پل ارتباطی میان مغز و ماشین آلاتی نظیر اندامهای مصنوعی شده اند. در این فرآیند فعالیتهای الکتریکی مغز به سیگنالهایی تبدیل می شود که ریز سیستم رایانه ای اندام مصنوعی با درک آنها، کارهای مختلفی را انجام می دهد.اکنون دانشمندان مرکز پزشکی دانشگاه دوک در کارولینای شمالی در نظر دارند تا دامنه این فناوری نوظهور را گسترش داده و امکان حیرت انگیز ترکیب چند مغز زنده را مورد بررسی قرار دهند.آنها برای این منظور مغز سه میمون را به رایانه ای متصل کردند که تصویر متحرک بازوی روباتیکی را کنترل می کند.نتیجه این آزمایش در نوع خود دیدنی و اعجاب آور بود. دانشمندان متوجه شدند که نتیجه عملکرد ترکیبی مغز این سه میمون، حرکت بازو برای رسیدن به هدف مورد نظر بود. 	