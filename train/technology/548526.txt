 		در حال حاضر بیش از 100 شبکه اجتماعی مبتنی بر وب در ایران در حال فعالیتند که بر اساس آمارهای ارائه‌شده، گفته می‌شود میانگین حضور ایرانی‌ها در برخی از این شبکه‌ها به 30 دقیقه در روز می‌رسد.به گزارش ایسنا، طی ماه‌های گذشته اینگونه اعلام شده که برخی شبکه‌های اجتماعی خارجی از جمله تلگرام در ایران بالغ بر 23 میلیون کاربر دارند. با این حال تاکنون آماری رسمی از میانگین مدت‌زمانی که ایرانی‌ها در شبکه‌های اجتماعی خارجی صرف می‌کنند منتشر نشده است، اما درباره شبکه‌های داخلی اینگونه عنوان شده که میانگین حضور در برخی از این شبکه‌ها به 30 دقیقه در روز می‌رسد. البته طبق آمارهای اعلام‌شده، میزان حضور ایرانی‌ها در برخی از این شبکه‌ها بین سه تا پنج دقیقه در روز نیز هست.طبق آمارهایی که مرکز مدیریت امداد و هماهنگی عملیات رخداد‌های رایانه‌ای (ماهر) منتشر کرده، بر اساس آمارهای قابل کسب از منابعی مانند «الکسا» برخی از شبکه‌های اجتماعی رتبه‌های زیر 1000 را در میان کل وبگاه‌های جهان به خود اختصاص داده‌اند.طبق اطلاعاتی که از طریق این سایت منتشر شده، به ترتیب فیس‌نما، تبیان، کلوب، هم‌میهن، افسران، میانالی، دلشکسته، ایران بیست، فیس‌بوک فارسی و نگارخانه ایرانی شبکه‌هایی هستند که در میان وبگاه‌های داخلی کشور به ترتیب رتبه‌های بالاتری را به خود اختصاص داده‌اند. البته میزان استفاده روزانه کاربران این شبکه‌ها الزاما با رتبه آنها همخوانی ندارد.  	