 		سقف تعرفه‌ای که از سوی دولت برای مصرف هر کیلوبایت داده همراه تعیین شده معادل نیم ریال است و در حال حاضر تمام اپراتورهای تلفن همراه، رقم حداکثری مذکور را اعمال می‌کنند.به گزارش ایسنا، بر اساس مصوبات کمیسیون تنظیم مقررات ارتباطات از دی ماه سال قبل اینگونه مقرر شده است که سقف تعرفه خدمات داده همراه برای سیم کارت‌های دائمی به ازای هر کیلوبایت داده معادل نیم ریال باشد، البته اپراتورها براساس اصول مندرج در پروانه مجازند در سیم کارت‌های اعتباری این رقم را تا 50 درصد افزایش دهند.همچنین اعلام شده است که اپراتورهای تلفن همراه می توانند با رعایت شرایط رقابتی و بازه تعرفه‌ای تعیین شده در مصوبه، ضمن فروش خدمات دیتا براساس کیلوبایت بسته‌های مختلف تعرفه‌ای را نیز متناسب با نیاز مشترکان ارائه کنند.بر این اساس اپراتورهای مختلف تلفن همراه بر اساس سقف تعرفه اعلام شده رقم‌های مختلفی را برای مصرف دیتای خود اعلام کرده‌اند و با ارائه بسته‌های متنوع، رقم هایی به مراتب پایین‌تر را برای دسترسی به اینترنت همراه فراهم کرده اند. در نهایت نیز مشترک می‌تواند تصمیم گیری کند که با توجه به پوشش دهی اپراتورهای مختلف در محل سکونت او و البته هزینه‌های مربوط به هر یک از اپراتورها و بسته‌های آنها، استفاده از اینترنت کدام یک از اپراتورها برای او مقرون به صرفه‌تر است.اکنون اگرچه اپراتورهای اینترنت هر یک چندین بسته تشویقی طراحی و ارائه کرده و در قالب این بسته‌ها تعرفه های پائین‌تری را برای مشترکان خود در نظر گرفته‌اند اما در نهایت تعرفه هر کیلوبایت داده آزاد در اپراتورهای مختلف نرخ تقریبا یکسانی دارد.طبق اعلام اپراتورهای مختلف تلفن همراه در حال حاضر اپراتور اول یا همراه اول، اپراتور دوم یا ایرانسل و اپراتور سوم یعنی رایتل همه در سیم کارت‌های دائمی، برای مصرف هر کیلوبایت داده آزاد تعرفه‌ای معادل نیم ریال در نظر گرفته اند و بدین ترتیب جدا از بحث کیفیت خدمات و پوشش شبکه، تعرفه پایه هر سه اپراتور در خصوص اینترنت سیم کارت‌های دائمی مشابه بوده و یکسان است.اما درخصوص تعرفه اینترنت در سیم کارت‌های اعتباری، اپراتور سوم قیمت متفاوتی در نظر گرفته و تعرفه خاص خود را اعمال می‌کند. بدین ترتیب در شرایطی که تعرفه اینترنت همراه در سیم کارت‌های اعتباری اپراتورهای اول و دوم 0.75 ریال است رایتل برای این سیم کارت ها هم مانند سیم کارت‌های دائمی تعرفه نیم ریالی در نظر گرفته است.حال اگرچه بخش عمده‌ای از مشترکان اینترنت همراه به فعال‌سازی بسته‌های تشویقی اقدام می کنند اما اطلاع از رقم دقیق تعرفه‌ها برای کاربران امری ضروری به نظر می‌رسد تا بدین ترتیب با توجه به سرعت به نسبت بالایی که 3G و 4G در اختیار کاربران قرار می‌دهد فرد بداند که استفاده آزاد اینترنت برای او چه هزینه‌هایی به دنبال خواهد داشت.  	