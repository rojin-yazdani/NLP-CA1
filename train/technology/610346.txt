 		رئیس پلیس فتا به شهروندان توصیه کرده که از پیام‌رسان تلگرام استفاده نکنند، زیرا اطلاعات بارگذاری شده در این سرور توسط بیگانگان مورد سوء استفاده قرار می‌گیردبه گزارش ایسنا، طی روزهای اخیر رئیس پلیس فتا درباره بیش‌ترین مشکلات مطرح شده از سوی شهروندان گفت: مردم ابراز نگرانی بسیاری از نحوه استفاده و ظهور پیام‌رسان تلگرام داشته‌اند.سردار کمال هادیانفر  ضمن تاکید بر توصیه به شهروندان در خصوص استفاده نکردن از شبکه اجتماعی تلگرام گفت: سرورهای این پیام رسان در داخل کشور نیست و غالبا اطلاعات بارگذاری شده در این سرور توسط بیگانگان مورد سوء استفاده قرار می‌گیرد.رییس پلیس فتای ناجا تصریح کرد:‌ ادمین اصلی تلگرام اراده جدی در برخورد با پدیده جرم در حوزه های اجتماعی، فرهنگی و اخلاقی را ندارد.البته این تمام اظهارات رئیس پلیس فتا درباره این پیام رسان نیست و پیش از این نیز در موارد متعددی هادیانفر در ارتباط با مشکلاتی که در فضای مجازی کشور وجود دارد هشدارهای متعددی داده بود.وی چندی پیش با بیان اینکه اینکه کل جرایم سایبری نسبت به مدت مشابه در سال قبل ۶۲درصد افزایش داشته است، گفت: بیشترین جرایم به ترتیب اولویت شامل برداشتهای غیر مجاز از حسابهای بانکی، مزاحمت های اینترنتی، موضوعات اخلاقی، نشر اکاذیب و کلاهبرداری است که البته با تلاشهای جدی که توسط پلیس سایبری کشور در حوزه‌های اطلاع رسانی و آموزش عمومی شهروندان انجام شده، شاهد کاهش برداشتهای غیر مجاز بوده‌ایم اما در این خصوص باید همکاری و تعامل سازمانها، بانک ها و مردم با این پلیس بیشتر شود.به غیر از این اظهارات موارد متعدد دیگری نیز در این خصوص مطرح می شود. به عنوان مثال چندی پیش رئیس پلیس فتا استان از دستگیری اعضای باند کلاهبرداری اینترنتی در شیراز خبر داد که با هک شبکه اجتماعی تلگرام و اغفال خانم‌های جوان از آنان اخاذی می‌کردند.این اتفاق در شرایطی رخ می‌دهد که امروز شبکه‌ها و پیام‌رسان‌های اجتماعی مانند اینستاگرام و تلگرام در ایران، با ترافیک بیشتری نسبت به شبکه‌های اجتماعی مانند توییتر و فیس‌بوک که زمانی در صدر توجه کاربران ایرانی بودند، روبه‌رو هستند.با توجه به آمارهای وب سایت الکسا که به انتشار و رتبه‌بندی سایت‌های پربازدید می‌پردازد، در ایران شبکه‌ اجتماعی تلگرام دارای رتبه ۱۳پربازدیدها قرار دارد و همین موضوع ایجاب می کند دقت بیشتری بر روی آن صورت گیرد.اما در نهایت با توجه به اینکه در هر صورت همواره در فضای مجازی مخاطراتی نیز وجود خواهد داشت و هیچگاه نمی توان امنیت ۱۰۰ درصدی برای این فضا متصور شد، شاید بهترین راهکار این باشد که کاربران این پیام رسان و سایر پیام رسان‌های اجتماعی پیش از استفاده، درباره مخاطرات این شبکه‌ها نیز اطلاعات لازم را کسب کرده و در استفاده از آنها دقت نظر کافی به خرج دهند تا امکان مواجهه با مشکلات بعدی را به حداقل برسانند. 		 	