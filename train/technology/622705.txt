 		مرکز ملی فضای مجازی کشور اولین جلسه کارگروه صیانت و حمایت از کودکان و نوجوانان در فضای مجازی را با حضور صاحب نظران و فعالان این حوزه تشکیل و راهکارهای حفاظت از کودکان در مقابل آسیب های اجتماعی فضای مجازی را مورد بررسی قرار داد.به گزارش روابط عمومی مرکز ملی فضای مجازی کشور، امیر خوراکیان ـ معاون محتوا مرکز ملی فضای مجازی کشوردر این جلسه با تاکید بر اهمیت فضای مجازی و تاثیرات بسیاری که در زندگی کودکان و نوجوانان ایرانی دارند، گفت: تدوین سند و برنامه ملی صیانت از کودکان و همچنین ایفای نقش قرارگاهی مرکز ملی فضای مجازی در زمینه تامین زیرساخت های فنی و محتوایی دو رویکرد اصلی این مرکز در زمینه حمایت و صیانت از کودکان و نوجوانان است.وی با اشاره به این که نگاه حاکم در کشور بر موضوع صیانت از کودکان و نوجوانان در فضای مجازی نگاهی واحد و مشترک است، افزود: باید نهادی مختلف کشور در زمینه صیانت از کودکان و نوجوانان در فضای مجازی همکاری همه جانبه و بیشتری داشته باشند.معاون محتوا مرکز ملی فضای مجازی کشور از تمام دستگاه های مربوطه خواست تا نظرات تفصیلی خود را پیرامون پیش نویس سند راهبری صیانت از کودکان ونوجوانان در فضای مجازی به این مرکز ارایه کنند.همچنین در ادامه این جلسه دبیر کارگروه به ارایه گزارشی از روند بررسی و ارزیابی حوزه معاونت محتوا در خصوص تعاریف، اقدام و فعالیت های کشورهای مختلف جهان و بیان آمارهای جهانی مرتبط پرداخت و ابعاد مساله و اهمیت آن را در کشور و سیاست ها و اقدامات پیشنهادی را در زمینه موضوع حفاظت و صیانت از کودکان و نوجوانان در فضای مجازی مطرح کرد.گفتنی است؛ این جلسه با حضور نمایندگانی از صدا و سیمای جمهوری اسلامی ایران، وزارت آموزش و پرورش، انجمن اسلامی دانش آموزان، انجمن اولیا و مربیان، موسسه تبیان، گروه شکوفه های آسمانی، کانون پرورش فکری کودکان و نوجوانان، سیم کارت کودک درسا، موسسه پویا فیلم سوره و صاحب نظران و فعالان این حوزه برگزار شده و دیدگاه های آنها نسبت به موضوع و سیاست ها واقدامات دستگاه های مرتبط اعلام شد که در پایان پیشنهاد تاسیس اتاق فکر برای حوزه کودک و نوجوانان و نیز تشکیل پورتال کودک و نوجوان در کانون پرورش فکری مطرح شد. 	