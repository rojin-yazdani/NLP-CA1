 		رئیس پلیس فتا خراسان رضوی در خصوص سوء استفاده میلیونی از کاربران تلفن همراه با استفاده از یک جاسوس افزار هشدار داد.به گزارش مهر، سرهنگ جواد جهانشیری در تشریح این خبر گفت: در پی مراجعات متعدد شهروندان به پلیس فتا و گزارش های مبنی بر استفاده غیرمجاز از تلفن همراه آنان برای تماس های خارج کشور (عموماً کوبا و انگلیس) تیمی از کارشناسان پلیس فتا موضوع را در دستور کار خود قرار دادند.رئیس پلیس فتا خراسان رضوی افزود: کارشناسان پلیس فتا پس از بررسی دقیق اظهارات این افراد و یک سری تحقیقات فنی دریافتند تمامی قربانیان این جاسوس افزار متاسفانه به یک روش مورد حمله این مهاجم قرار گرفته و از خط تلفن آنها برای برقراری تماس با خارج از کشور در ساعات ۲ الی ۴ بامداد استفاده شده است.وی در این باره گفت: با نصب این جاسوس افزار فرد کلاهبردار با دسترسی کامل به قسمت های مختلف گوشی همراه قربانی، در ساعات پایانی شب و بامداد بدون اطلاع کاربران با نقاط مختلف دنیا تماس تلفنی می گرفته و این افراد هنگامی مطلع می شوند که قبض تلفن همراهشان با رقم‌های سرسام آور و سنگین به دستشان می رسد و یا اینکه شارژ آنها خیلی سریع به پایان می رسد.سرهنگ جهانشیری با اشاره به تحقیقات گسترده پلیس برای شناسایی و دستگیری عاملان این سوء استفاده تصریح کرد: در این روش ظاهراً سیم کارت گوشی های مورد سوء استفاده از طرف مهاجم ویروسی شده و ویروس مورد نظر به صورت مخفی در ساعات مذکور فعال شده و اقدام به برقراری ارتباط با خارج از کشور می کند.وی گفت: با توجه به فراملی بودن جرم صورت گرفته، رسیدگی به این پرونده ها زمان‌بر است لذا برای پیشگیری از سوء استفاده بیشتر کاربران گوشی های هوشمند می بایست از آنتی ویروس بروز شده استفاده کنند. 	