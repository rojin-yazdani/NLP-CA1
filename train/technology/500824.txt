 		معاون محتوا مرکز ملی فضای مجازی کشور از تصویب برنامه ملی بازی های رایانه ای در این مرکز خبر داد.به گزارش تابناک به نقل از مرکز ملی فضای مجازی، محمدرضا کشاورزی_ معاون محتوای مرکز ملی فضای مجازی کشور_با اشاره به مصوبه جلسه هجدهم مورخ 10/3/1393 شورای عالی فضای مجازی در خصوص «مجموعه اقدامات دارای فوریت فضای مجازی کشور» گفت: براساس این مصوبه ماموریت تدوین برنامه ملی بازی های رایانه ای به عنوان یکی از اقدامات دارای فوریت به کمیسیون عالی ارتقای تولید محتوای فضای مجازی کشور واگذار شده است.وی افزود: مرکز ملی فضای مجازی کشور در راستای اجرای این ماموریت و تهیه برنامه مربوطه با استفاده از ظرفیت سازمان های مختلف و ایجاد هماهنگی میان آنها و با بررسی وضعیت موجود کشور، مشکلات پیش رو و اهداف تعیین شده در اسناد بالا دستی و با استفاده از بررسی تجربه دیگر کشورهای جهان نسبت به تدوین این برنامه اقدام کرده است.دکتر کشاورزی تاکید کرد:در تدوین این برنامه ضمن بررسی تجربیات از نظرات اساتید دانشگاه، نخبگان، تولیدکنندگان و توزیع کنندگان، اصحاب رسانه، کارشناسان مذهبی و فرهنگی و مسئولان و متولیان این حوزه نیز استفاده شده است.معاون محتوای مرکز ملی فضای مجازی تصریح کرد: رشد و توسعه صنعت، تنها با فراهم کردن تمامی زیر ساخت های مورد نیاز حاصل می شود و در این برنامه سعی شده نگاه جامعی به مشکلات کشور شود و راهکارهای مناسب برای حل مشکلات اندیشیده شود تا تمامی شرایط لازم برای توسعه صنعت فراهم آید. برآورد می شود در صورت اجرای این طرح توسط دستگاه های متولی، ساختار صنعت بازی های رایانه ای دچار تحول عظیمی می شود وشرایط برای تولید بازی بالاخص بازی های برخط فراهم می آید و زمینه تولید بازی در ایران بیشتر از گذشته فراهم خواهد شد.دبیرکمیسیون عالی ارتقای محتوای مرکز ملی فضای مجازی گفت: وزارت فرهنگ و ارشاد اسلامی در تدوین این برنامه نقش محوری داشته است و در کنار آن، دیگر نهادها مانند معاونت علمی و فناوری ریاست جمهوری، شورای عالی اطلاع رسانی، وزارت ورزش و جوانان، سازمان تبلیغات اسلامی، وزارت علوم تحقیقات و فناوری و آموزش و پرورش در تدوین این برنامه ملی همکاری کردند.وی با اشاره به نحوه بررسی موارد مختلف در حوزه محتوای فضای مجازی تصریح کرد: قبل از هر اقدام یک کمیته ملی با عضویت تمامی دستگاه های مرتبط تشکیل می شود تا در مورد راهبردهای لازم تصمیم گیری کند؛ برای مثال در خصوص برنامه بازی های رایانه ای ابتدا کمیته «راهبری تدوین برنامه ملی بازی های رایانه ای» با حضور سازمان های مسئول در مرکز ملی فضای مجازی تشکیل شد که 22 جلسه در این خصوص برگزار کرده و در نهایت یک پیشنهاد جامع را به کمیسیون عالی ارتقای محتوای فضای مجازی کشور ارایه کرد که کمیسیون نیز برنامه پیشنهادی را در 11 جلسه مورد بحث قرار داده و به تصویب رساند.دکتر کشاورزی افزود: با توجه به نقش محوری، راهبردی و مدیریتی وزارت فرهنگ و ارشاد اسلامی در این موضوع، برای پیاده سازی این برنامه و ایجاد هماهنگی های لازم با این وزارتخانه اقداماتی به عمل آمده است.دبیر کمیسیون عالی ارتقای محتوای مرکز ملی فضای مجازی خاطرنشان کرد: هم اکنون برنامه های دانش نامه های برخط ، کتابخانه های دیجیتال و آینده پژوهی در حوزه محتوای فضای مجازی نیز در این کمیسیون در حال بررسی است. 		 	