 		مشترکان سیم‌کارتهای دائمی همراه اول یک بار در سال می توانند قبض خود را به شکل اقساطی پرداخت کنند.به گزارش ایسنا، بنا بر اعلام اپراتور اول تلفن همراه، کلیه مشترکان تلفن همراه که در وضعیت نرمال یا قطع بوده و مبلغ بدهی آنها حداقل ۱۰۰.۰۰۰ ریال باشد می توانند از طریق پرتال همراه اول و مراکز تلفن ثابت نسبت به تقسیط بدهی خود اقدام کنند.البته با این وجود، تقسیط مبلغ بدهی محدودیتهایی هم برای مشترک به دنبال خواهد داشت که این محدودیتها عبارتند از قطع سرویسهای GPRS، MMS و رومینگ بین الملل، محدودیت سقف مکالمات تا ۸۰ درصد مبلغ 500 هزار ریال و اعمال قطع صوری تقسیط روی خط جهت جلوگیری از نقل و انتقال تا پایان اقساط.اما پس از پرداخت آخرین قسط آیتم قطع صوری تقسیط آبونمان وصل و کلیه محدودیت های مذکور برطرف خواهد شد.نکته دیگر اینکه در مدت زمانی که قرار است مشترک اقساط خود را پرداخت کند توجه به برخی نکات ضروری است چراکه در غیر این صورت خط فرد دوباره به حالت یکطرفه در خواهد آمد.بدین ترتیب درصورت عدم پرداخت قسط برای اولین بار خط مشترک سه روز پس از سررسید قسط تلفن به دلیل عدم پرداخت قسط قطع خواهد شد. در این وضعیت اگر قسط مربوطه پرداخت شود خط بدون مراجعه حضوری پس از ۲۴ ساعت مجدداً وصل خواهد شد.اما چنانچه مشترکی تا سر رسید قسط بعدی نیز به پرداخت اقساط و وصل خط خود اقدام نکند، سه روز پس از سررسید قسط دوم، خط مشترک به دلیل عدم تسویه حساب اقساط قطع می شود. در این شرایط مشترک از وضعیت تقسیط خارج و مانده بدهی اقساط مجدداً به صورتحساب مشترک برمی گردد.همچنین کلیه محدودیتهای اعمال شده بابت تقسیط حذف و به وضعیت نرمال تغییر می کند. در این حالت مشترک باید برای وصل خط خود به مراکز تلفن ثابت ( مراکز استانها ) با پرداخت مبلغ بدهی به روز، مراجعه کند.از سوی دیگر، مشترکی که در وضعیت تسویه حساب اقساط است می تواند با مراجعه به مراکز تلفن ثابت (مراکز استانها) نسبت به اخذ قبض میاندوره به روز و پرداخت آن جهت وصل تلفن خود نسبت به تقسیط مجدد خط اقدام کند. امکان پرداخت قبض میاندوره به روز از طریق پرتال همراه اول نیز میسر است لیکن برای وصل خط مشمول قطع تسویه حساب اقساط و یا تقسیط مجدد، مشترک باید به یکی از مراکز تلفن ثابت (مراکز استانها) مراجعه شود.سررسید اقساط نیز بصورت ماهانه توسط سیستم تعیین می شود و برای پرداخت مشترک می تواند پس از اخذ شناسه قبض و پرداخت از پرتال همراه اول، از کلیه روشهای پرداخت حضوری و غیر حضوری (تلفن بانک ATM – و ...) اقدام کند.با این حال باید توجه داشت که هر شماره تلفن فقط یک بار در سال می تواند مشمول شرایط پرداخت اقساطی شود و مشترک جهت تقسیط مجدد در طول یک سال، باید در تهران به مراکز تلفن ثابت (در استانها به ادارات مشترکین) مراجعه کند.امکان تقسیط از طریق پرتال شرکت ارتباطات سیار و با وارد کردن شماره تلفن همراه و کدپستی موجود در سیستم خدمات مشتریان امکان پذیر است. در صورت مشاهده خطا ،نیز مشترک می تواند جهت اصلاح کد پستی به یکی از دفاتر خدماتی مراجعه کند.  	