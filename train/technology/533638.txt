 		دبیر شورای عالی فضای مجازی گفت: فعلا فضای مجازی در اولویت اقدامات است و شبکه ملی اطلاعات نیز در اولویت امور شورای عالی فضای مجازی قرار دارد.به گزارش فارس، ابوالحسن فیروزآبادی امروز در حاشیه مراسم معارفه خود به عنوان دبیر جدید شورای عالی فضای مجازی در سخنان کوتاهی در جمع خبرنگاران در پاسخ به این سوال که گفته می‌شود 40 طرح آماده در نوبت بررسی و طرح در جلسه شورای عالی فضای مجازی است، گفت: تعداد طرح‌ها 25 عدد است که البته باید آنها را ببینم.دبیر شورای عالی فضای مجازی در پاسخ به این سوال که پیش از این رابطه نزدیکی با اپراتور سوم تلفن همراه (رایتل) داشته‌اید، گفت:‌هیچ گاه در هیأت مدیره رایتل نبودم، بلکه تنها در هیأت مدیره شستا (شرکت سرمایه‌گذاری تأمین اجتماعی) بوده‌ام و تشابه اسمی من و شخص دیگری به اشتباه باعث شده که برخی تصور کنند، من در رایتل فعالیت داشتم.به گزارش فارس،‌ این ابهام بیشتر از آن جهت تقویت شد که در تمام طول مراسم معارفه مدیرعامل اپراتور سوم تلفن همراه، کنار درهای ورودی ایستاده بود و مسئولیت ورود و میزبانی و جانمایی میهمانان ویژه مراسم را بر عهده داشت.چهار وزیر اطلاعات، کار، ارشاد و ارتباطات در مراسم حضور داشتند.همچنین مدیرعامل رایتل پس از اینکه فیروزآبادی به چند سوال کوتاه پاسخ داد، به همه خبرنگاران اطلاع‌رسانی کرد که آقای فیروزآبادی در جلسه دیگری در روز شنبه هفته آینده پاسخگوی سوالات خبرنگاران خواهد بود و وی را به بیرون از جمع خبرنگاران راهنمایی کرد.فیروزآبادی در پاسخ به سوال یکی دیگر از خبرنگاران که درباره اولویت‌های جدید شورای عالی فضای مجازی پرسید، گفت: شبکه ملی اطلاعات در اولویت است و فعلا اولویت کارهایم روی فضای مجازی است. 		 	