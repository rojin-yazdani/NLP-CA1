 		شرکت مخابرات استان تهران به تازگی از تمدید اعتبار کارتهای تلفن (IN) در سطح استان تهران و البرز تا تاریخ 29 اسفندماه سال جاری خبر داد.به گزارش ایسنا، کارت شبکه هوشمند سرویسی است که به شما امکان مدیریت تماس را می دهد.برای استفاده از کارت شبکه هوشمند لازم است که کارت اعتباری را از دفاتر امور مشترکین و خدمات اعتباری و یا سایت های معتبر فروش کارت شبکه هوشمند خریداری کنید. با کارت شبکه هوشمند با یک تلفن معمولی و یا ثابت با هر نقطه از کشور و یا حتی داخل شهر صحبت کرد و هزینه مکالمات از کارت خریداری شده کسر می شود.کارت شبکه هوشمند دارای یک عدد هشت رقمی و یک رمز عبور 4 رقمی است و برای شروع شماره 900211 را روی تلفن همگانی یا ثابت شماره گیری کرده و پس از آن با وارد کردن شماره مربوطه، هزینه تماس مربوطه به جای آنکه در قبض پایان دوره محاسبه شود همان موقع از موجودی کارت کسر می شود.این کارتها که طی سالیان گذشته با مبالغ 20 هزار، 50 هزار و 80 هزار ریالی به فروش می رسید از مزایایی برخوردار است که از جمله آنها می توان به تخفیف 20 درصدی نسبت به اعتبار مورد استفاده، کنترل هزینه مکالمه تلفن و عدم نیاز به وارد کردن کارت در دستگاه تلفن اشاره کرد.به طور معمول شماره کارت و رمز عبور شما در صورت استفاده تا 3 ماه پس از اولین تماس و در صورت عدم استفاده تا تاریخی که هنگام خرید نمایش داده می شود اعتبار دارد اما به تازگی شرکت مخابرات استان تهران اعلام کرده است که اعتبار تمامی کارتهای اعتباری IN موجود و توزیع شده در سطح مراکز استان تهران و البرز با سریال های مندرج در جدول ذیل تا تاریخ 29 اسفندماه سال جاری تمدید شد.بدین ترتیب اعتبار تمامی کارتهای اعتباری IN موجود و توزیع شده در سطح مراکز استان تهران و البرز از شماره سریال ۲۳۲۰۰۵۳۰۰۰۰ الی ۲۳۲۰۱۳۲۹۹۹۹ ، از شماره سریال ۲۳۲۰۱۳۳۰۰۰۰ الی ۲۳۲۰۱۴۱۹۹۹۹ و از شماره سریال ۲۳۲۰۱۴۶۰۰۰۰ الی ۲۳۲۰۱۶۵۹۹۹۹ تا پایان اسفندماه سال جاری تمدید می شود. 	