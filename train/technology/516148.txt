 		محققان با استفاده از نانوذرات و دستگاه MRI موفق به ارائه روش دارورسانی جدیدی شدند که می‌تواند سلول‌های سرطانی را در مغز شناسایی کرده و از بین ببرد.به گزارش ایسنا، پژوهشگران مرکز سردار- سینای موفق به ارائه سیستم رهاسازی دارویی جدیدی شدند که با استفاده از آن می‌توان انواع سلول‌های سرطانی را در مغز شناسایی کرد. برای این کار از نمونه‌برداری مجازی و دستگاه MRI استفاده شده است.این گروه تحقیقاتی از نانوذرات برای شناسایی سلول‌های تومور و مبارزه با آن‌ها در موش استفاده کردند بدون این که نیاز به جراحی باشد.جولیا لوبیموا از محققان این پروژه، می‌گوید: «نانوداروی مورد استفاده ما، حاوی انواع پروتئین، دارو و مواد ژنتیکی است که می‌تواند به سلول‌های تومور در مغز حمله‌ور شود.»جولیا لوبیموا از مدیران مرکز تحقیقات نانوپزشکی مؤسسه سرطان ساموئل اوسخیم است که مبلغ 2.5 میلیون دلار حمایت مالی از مؤسسه ملی سلامت آمریکا برای ادامه این تحقیقات دریافت کرده است.سیستم‌های رهاسازی دارو و ترکیباتی که درون آن‌ها وجود دارد به نانوبیوکانجوگیت شهرت دارد. این سیستم‌ها نوع جدید و نوظهوری از داروهای مولکولی‌ هستند که می‌توانند سرعت رشد سرطان را کند یا کاملاً متوقف کنند. این نانوداروها ابعادی در حد 20 تا 30 نانومتر دارند.این مرکز یک دهه گذشته را صرف توسعه روش‌های دارورسانی جدید کرده است. اگهارد هولر از مدیران این مرکز، می‌گوید: «هر بخش از این نانوسیستم یک کار ویژه را به عهده دارد برای مثال یک بخش به دنبال سلول سرطانی و اتصال به آن است، یک بخش مسئول عبور از رگ‌های خونی و سلول سرطانی است و بخشی نیز مسئول تشخیص مکانیسم مولکول رشد تومور.»بنابراین می‌توان فعالیت این سیستم هوشمند را به دو قسمت تقسیم کرد شناسایی و یافتن تومورهای سرطانی که در حال گسترش در بدن هستند و مبارزه با این سلول‌ها و از بین بردن آن‌ها.نتایج این پژوهش در قالب مقاله‌ای با عنوانMRI Virtual Biopsy and Treatment of Brain Metastatic Tumors with Targeted Nanobioconjugates در نشریه ACS Nano منتشر شده است.  		 	