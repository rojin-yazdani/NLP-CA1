 		وزیر ارتباطات و فناوری اطلاعات گفت: آذربایجان‌شرقی را درگاه بین‌المللی ICT کشور قرار داده‌ایم.محمود واعظی در گفت‌وگو با ایسنا، در خصوص ارزیابی خود از وضعیت زیرساخت‌های ارتباطاتی استان، اظهار کرد: خوشبختانه آذربایجان شرقی در زمان دولت تدبیر و امید از نظر توسعه زیرساخت‌های ارتباطاتی پیشرفت‌های خوبی کرده و جزو استان‌های موفق کشور است.وی افزود: گستره شبکه فیبرنوری آذربایجان شرقی به یک هزار کیلومتر رسیده است، همچنین از نظر پهنای باند و نقاط دستیابی به تلفن همراه و اینترنت پرسرعت، این استان پیشرفت محسوسی داشته است، بطوری که در سال گذشته گستره شبکه اینترنت به 390 روستای استان افزایش یافته و طبق برنامه ریزی‌های انجام گرفته امسال یک هزار روستای دیگر از اینترنت بهره‌مند می‌شوند.واعظی عنوان کرد: دیتاسنتر استان تکمیل شده است و توسط رییس جمهور افتتاح خواهد شد.وزیر ارتباطات و فناوری اطلاعات در رابطه با گستره اینترنت پر سرعت در آذربایجان شرقی، گفت: در چند شهرستان استان اینترنت 3G وجود دارد، ولی اینترنت 4G تنها در تبریز وجود داشته که البته با مرور زمان تمامی شهرهای استان تحت پوشش اینترنت پر سرعت قرار می‌گیرند.‌  	