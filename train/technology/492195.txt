 		فینال مسابقات برنامه نویسی بیان، 11 اردیبهشت ماه با حضور برترین های مرحله انتخابی مسابقات که از نخبگان برنامه‌نویسی جهان هستند در تهران برگزار می شود.به گزارش ایسنا، در مرحله مقدماتی مسابقات برنامه نویسی بیان 10 هزار و 266 برنامه نویس از 103 کشور جهان داشتند که آمار شرکت کنندگان این دوره که از 39 کشور اروپایی، 34 کشور آسیایی، 15 کشور آمریکایی، 14 کشور آفریقایی و دو کشور از اقیانوسیه هستند نسبت به دور قبلی مسابقات بیان، بیش از دو برابر افزایش داشته است. در ادامه مرحله انتخابی سومین دوره مسابقات برنامه نویسی «بیان» 27 مهرماه گذشته با رقابت بیش از سه هزار شرکت کننده ایرانی و خارجی برگزار شد و در پایان، 20 برگزیده خارجی و 40 برگزیده ایرانی به مرحله نهایی مسابقات راه یافتند.دو برنامه نویس از ژاپن، دو برنامه نویس از چین و برنامه نویسی از روسیه به ترتیب رتبه های اول و دوم، سوم و چهارم و پنجم این مسابقات را کسب کردند. البته طبق مقررات مسابقه 20 برگزیده برتر از 20 کشور به مرحله نهایی مسابقات راه یافته‌اند یعنی از هر کشور تنها یک نفر به جمع برگزیدگان راه می‌یابند. با این حال به منظور فراهم شدن امکان حضور و کسب تجربه برنامه‌نویسان ایرانی در یک رقابت سطح بالای بین‌المللی 40 نفر اول برنامه‌نویسان ایرانی به مرحله نهایی راه می‌یابند.به گفته مسوولان مسابقات، میزان اشتراک برگزیدگان مسابقات برنامه نویسی بیان با برگزیدگان مسابقات معتبر دنیا (codejam گوگل، codeforces، hackercup فیسبوک، Topcoders) و مدال آوران مسابقات جهانی المپیاد کامپیوتر به بیش از 50 درصد می رسد. حداقل 18 نفر از نفرات برگزیده مسابقات برنامه نویسی بیان دارای مدال المپیاد جهانی کامپیوتر بوده اند و یکی از نفرات برگزیده مسابقه دارنده شش مدال طلا و یک مدال نقره در المپیاد جهانی کامپیوتر است. همچنین شش نفر از 20 نفر برتر مسابقه codejam گوگل جزو رتبه های برتر مرحله میانبر سومین دوره مسابقات برنامه نویسی بیان بوده اند.مسابقات برنامه نویسی بیان به همت گروهی از نخبگان برنامه نویسی و مدال آوران ایرانی المپیاد جهانی کامپیوتر که در شرکت دانش بنیان بیان گردهم امده اند، ترتیب داده شده و به دلیل شناخته شده بودن تیم برگزاری در سطح بین‌المللی و همچنین سطح بالای مسابقات به سرعت در تراز اول مسابقات برنامه نویسی جهان قرار گرفته است؛ به طوری که فراخوان و اخبار این مسابقات در معتبرترین سایتهای برنامه‌نویسی دنیا مثل «کدفورسز» یا سایت رسمی المپیاد جهانی کامپیوتر منعکس شده و برنامه نویسان و فعالان حوزه نرم افزار به شرکت در این مسابقات دعوت شده اند.با اینکه سبک برگزاری این مسابقه بی شباهت به مسابقات برنامه‌نویسی دانشجویی ای سی ام نیست؛ اما تفاوت‌های متعددی هم دارند از جمله این که حضور در مسابقات برنامه نویسی بیان هیچ گونه محدودیت سنی نداشته و منحصر به دانشجویان نیست و مهمتر از آن این که در این مسابقات افراد به صورت انفرادی و نه تیمی شرکت می‌کنند لذا امکان رتبه بندی برنامه نویسان براساس امتیاز کسب شده توسط هر یک وجود دارد.البته روش برگزاری مسابقات برنامه نویسی بیان هم متفاوت است بدین ترتیب که شرکت کنندگان پس از آنکه کد جواب سوال مورد نظر را آماده کردند، یک ورودی مخصوص خودشان را از سایت مسابقه دانلود می کنند، آن را به برنامه‌ی خود می دهند و خروجی تولید شده را در سایت آپلود می‌کنند؛ بنابر این تنها ملاک قضاوت برای درستی راه حل، خروجی تولید شده می باشد و کد مسابقه اگرچه برای بررسی تقلب از شرکت کنندگان گرفته می‌شود، اما مورد قضاوت قرار نمی‌گیرد. این سبک برگزاری مسابقه باعث می‌شود شرکت کنندگان در استفاده از هر زبان و تکنولوژی برنامه نویسی مختار باشند.در یک نظرسنجی از کاربران ایرانی درباره مهمترین رویداد فناوری اطلاعات سال گذشته کشور، مسابقات بین المللی برنامه نویسی بیان، پس از راه اندازی نسل جدید اینترنت توسط اپراتورها، مهمترین رویداد سال 93 شناخته شده بود 		 	