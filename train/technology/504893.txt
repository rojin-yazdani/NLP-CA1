 		پرطرفدارترین حساب کاربری حضرت امام خمینی (ره) در فضای مجازی با بیش از ۱۰۰ هزار دنبال کننده در آستانه ۱۴ خرداد توسط اینستاگرام حذف شد. اکانت جدیدی با عنوان @emamkhomeiny در اینستاگرام جایگزین شده است.به گزارش مجله مهر، از دو سال پیش ، صفحه‌ی امام خمینی در اینستاگرام با نام کاربری emamkhomeini راه اندازی شد كه به انتشار روزانه تصاویر دیده نشده‌ای از حضرت امام خمینی اقدام ميكرد. اینستاگرام از طریق ایمیل اعلام کرده که این حساب را حذف و همه‌ی حدود پانصد عکس‌ و نوشته‌ و صدهزار دنبال‌کننده این حساب را نیز به کلی پاک کرده است. مکاتبات صورت گرفته با اینستاگرام نیز نتوانست باعث جلوگیری از این اقدام تعجب آور و تامل برانگیز شود.مدیریت اینستاگرام در پاسخ به پیگیری های متعدد مدیران این صفحه تنها به 
ارسال متن تکراری و خودکاری که برای حذف صفحه های نامناسب به لحاظ محتوای 
خشونت آمیز و یا مستهجن و هم چنین صفحات تبلیغاتی ارسال می کند، بسنده کرده
 است.در بخشی از این متن آمده است: «یکی از دلایل اصلی ما، تهدید و آزار رساندن حساب کاربری موردنظر به دیگران و حمایت از گروه‌های خشن است» این در حالی است که پیش از این هیچ گونه اخطاری به این حساب کاربری داده نشده بود.این اقدام تامل برانگیز اینستاگرام در حالی انجام شده که میلیون‌ها حساب کاربری با محتویات خشن و مستهجن در این شبکه‌ی اجتماعی در حال فعالیت هستند. همچنین صدها حساب کاربری در این شبکه به صورت رسمی و غیررسمی توسط گروه های تکفیری تروریستی چون داعش مدیریت می شوند که با انتشار صحنه‌های خشن سربریدن و ... به تبلیغ این گروه ها می‌پردازند.بعد از این اقدام اینستاگرام، مجددا صفحه‌ی دیگری در اینستاگرام توسط مدیران قبلی صفحه با نام کاربری emamkhomeiny با هدف در دسترس قراردادن آراء و اندیشه‌های حضرت امام خمینی رحمه‌الله برای کاربران مشتاق در سراسر منطقه و دنیا راه اندازی شده که با همان روند حساب قبلی فعالیت می‌کند.گفتنی است صفحه جدید با نام کاربری emamkhomeiny در روزهای ابتدایی فعالیت خود از مرز ۱۰ هزار دنبال کننده گذشته و معرفی این صفحه جدید به یکی از پرتکرار ترین پست های کاربران ایرانی در اینستاگرام تبدیل شده است. 	