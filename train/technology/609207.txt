 		پوکمون گو، بازی رایانه ای است که گوی سبقت را در عرصه این بازی ها از تمام رقبا ربوده اما تهدید سلامت و امنیت کاربران این بازی، به یکی از نگرانی های جامعه جهانی تبدیل شده است. به گزارش ایرنا، این بازی رایگان و محبوب بر مبنای فناوری واقعیت افزوده (augmented reality) ساخته شده و به وسیله GPS، اینترنت و دوربین تلفن های هوشمند، کاربر را وارد دنیای پوکمون ها می کند. این بازی توسط شرکت آمریکایی Niantic و با همکاری شرکت ژاپنی Nintendo در دو پلت فرم آی او اس و اندروید منتشر شده است.پوکمون گو از اطلاعات منطقه جغرافیایی که کاربر در آن قرار دارد و قابلیت های دوربین تلفن همراه کاربر استفاده می کند تا موجوداتی را که «پوکمون» نامیده می شوند، روی صفحه نمایش گوشی تلفن همراه کاربر خلق کند.به این ترتیب مکان جغرافیایی که کاربر در آن قرار دارد، تبدیل به مکان بازی و رقابت پوکمون ها می شود و در واقع کاربر باید پوکمن هایی را که در محیط اطراف پنهان شده اند، اصطلاحا شکار کند.کاربر پس از یافتن یک پوکمون پنهان شده، گوی مخصوص بازی را سمت آن پرتاب می کند. اولین مرحله برای ورود به بازی، حساب کاربری سرویس پوکمون یا گوگل است که می تواند امنیت کاربر را به راحتی تحت الشعاع قرار دهد.در واقع زمانی که اطلاعات کاربری حساب خود را در اختیار قرار می دهیم، سرویس بازی به راحتی می تواند ایمیل های شخصی ما را بخواند، با ایمیل ما پیام ارسال کند و به تمام مدارک و سوابق موجود در حساب کاربری دسترسی پیدا کند؛ استقبال بی سابقه از این بازی رایانه ای اطلاعات محرمانه تمام کاربران را در معرض خطر قرار داده است.مهمترین حاشیه های این بازی اختلال در سخنرانی وزارت خارجه آمریکا، مصدوم شدن کاربران و سوانح راهنمایی و رانندگی گزارش شده است.به گزارش روز دوشنبه گروه علمی ایرنا از فاکس نیوز، چندی قبل، یک جوان 18 ساله گواتمالایی هنگامی که در حال انجام این بازی بود، به ضرب گلوله کشته شد. علاوه بر این گزارشات متعددی از قربانی شدن کاربران این بازی در حملات خشونت آمیز و سرقت منتشر شده است.بسیاری از بازیکنان پوکمن گو برای کسب امتیاز بیشتر به مکان های خطرناک می روند. در طول هفته گذشته 4 نوجوان انگلیسی که به دنبال شخصیت های مجازی بازی به درون غارهای خطرناکی رفته بودند، با کمک نیروهای امدادی از خطر مرگ نجات یافتند.یک متخصص واقعیت افزوده در این مورد گفت: نقشه های جغرافیایی بازی پوکمن گو کاربران را به مناطقی هدایت می کند که در واقع باید از ورود به آنها اجتناب کنند و ماهیت بازی به گونه ای است که آنها را از توجه به محیط اطراف باز می دارد.متخصصان امنیت نیز هشدار دادند، ورود غیرمجاز بازیکنان به اماکن خصوصی، دولتی و نظامی که اغلب درپی شکار شخصیت های بازی و با بی توجهی بازیکنان انجام می پذیرد، می تواند زندگی آنها را به خطر بیاندازد.بسیاری از متخصصان واقعیت افزوده انتظار داشتند اولین کاربردهای این فناوری را در صنعت گردشگری یا نقشه های آنلاین ببینند، اما استفاده از این فناوری در بازی پوکمن گو و استقبال بی نظیر از آن، چالش های متعددی را در سیستم اجتماعی و حقوقی کشورهای مختلف ایجاد کرده است. 		 	