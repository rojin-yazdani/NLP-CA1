 		معاون وزیر ارتباطات و فناوری اطلاعات گفت: در راستای اجرای اهداف اقتصاد مقاومتی، سرعت دسترسی کاربران به اینترنت پرسرعت تا پایان سال به ۴ مگابیت بر ثانیه می رسد.به گزارش مهر، برات قنبری برنامه های انجام شده در جهت اجرای پروژه «افزایش سطح دسترسی کاربران با سرعت ۲۰ مگابیت برثانیه در شبکه ملی اطلاعات و حمایت از توسعه مراکز داده (دیتاسنتر) به شبکه توزیع محتوا» که در راستای اقتصاد مقاومتی تعریف شده است، اظهار داشت: زیرساختهای شبکه دسترسی به اینترنت از جمله زیرساختهای فیبرنوری و شبکه انتقال در حال آماده سازی است.وی با بیان اینکه تکمیل امنیت زیرساختهای شبکه ارتباطی در راستای ارائه خدمات دولت الکترونیک نیز در این جهت در حال انجام است، ادامه داد: براساس منشور ستاد اقتصاد مقاومتی، موضوع افزایش سطح دسترسی کاربران نهایی به اینترنت پرسرعت مدنظر قرار گرفته است که در این راستا، تکمیل زیرساختهای مربوط به شبکه دسترسی در حال انجام است.معاون وزیر ارتباطات با تاکید براینکه برابر اهداف برنامه پنجم توسعه باید ۶۰ درصد خانوار ایرانی دارای اینترنت پرسرعت شوند، اضافه کرد: مطابق با این برنامه، تا پایان سال باید این هدف محقق شود و ما نیز از لحاظ اهداف کمی به دنبال رسیدن به این رقم هستیم.قنبری خاطرنشان کرد: به موازات این پروژه، طرح افزایش دسترسی کاربران نهایی به اینترنت پرسرعت را دنبال می کنیم به نحوی که مطابق با برنامه ریزی به عمل آمده، تا پایان سال جاری سرعت اینترنت کاربران خانگی به ۴ مگابیت بر ثانیه افزایش خواهد یافت. در همین حال در برنامه ششم توسعه این میزان سرعت، افزایش می یابد تا در نهایت، هدفگذاری برای چندین برابر سرعت محقق شود.وی با بیان اینکه هم اکنون متوسط سرعت دسترسی کاربران به اینترنت ۲ مگابیت بر ثانیه است، تاکید کرد: با آماده سازی زیرساختها، پیش بینی می شود که تا پایان امسال، توان سرویس دهی اینترنت در دو بخش اینترنت ثابت و اینترنت همراه تا سرعت ۴ مگابیت بر ثانیه فراهم شود. 	