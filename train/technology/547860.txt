 		در حالی که رییس سازمان پدافند غیرعامل از آسیب‌پذیری در حوزه سامانه‌های بانک مرکزی گفته است، معاون فناوری اطلاعات بانک مرکزی تاکید دارد که از نظر بانک مرکزی امنیت در بانکداری الکترونیک وجود دارد.به گزارش ایسنا، چندی پیش سردار غلامرضا جلالی - رییس سازمان پدافند غیرعامل - در پاسخ به این سوال که از سوی پلیس فتا اعلام شده بالغ بر 80 درصد جرائم سایبری مربوط به موضوعات اقتصادی می‌شود، حال با توجه به این موضوع تا چه اندازه بانکداری الکترونیک کشور دارای امنیت است؟ اظهار کرده بود که بخش مربوط به جرائم در حوزه کار پلیس قرار می‌گیرد اما این‌که چقدر در سامانه‌های بانکی پایداری داریم، موضوع دیگری است.به گفته وی با توجه به این‌که بخش زیادی از سامانه‌های بانکی کشور در بانک مرکزی وابسته به سامانه‌های خارجی است، آسیب‌پذیری‌هایی در این زمینه وجود دارد.جلالی در عین حال به سایر بانک‌ها اشاره کرده و گفته بود : البته در بانک‌هایی که به صورت کوچک‌تر وجود دارند، معمولا استفاده از سامانه‌های داخلی مورد توجه قرار گرفته و ما آنها را تحت کنترل داریم.رییس سازمان پدافند غیرعامل خاطرنشان کرده بود که «با این وجود از نظر سازمان ما آسیب‌پذیری‌ها در بانک مرکزی و در حوزه سامانه‌های بانکی جدی است و باید حتما به این موضوع پرداخته شود.»اظهارنظر رییس سازمان پدافند غیرعامل درباره امنیت بانکداری الکترونیکی و اینکه 80 درصد مسایل سایبری مربوط به مباحث اقتصادی می‌شود، در حالی است که ناصر حکیمی - معاون فناوری اطلاعات بانک مرکزی - در همین زمینه به خبرنگار ایسنا توضیح داده که اگر بانکداری الکترونیکی امنیت ندارد، چگونه روزی 30 تا 40 میلیون خرید انجام شده و از حساب کسی هم به صورت غیر مجاز برداشت نمی‌شود؟وی تاکید کرده که از نظر بانک مرکزی امنیت در حوزه بانکداری الکترونیک وجود دارد.  	