 		رییس پلیس فتای غرب استان تهران نسبت خطرات بازی پوکمون‌گو در فضای حقیقی هشدار داد.سرهنگ اصغر باقریان در این‌باره گفت: پوکمون گو، نوعی بازی مبتنی بر واقعیت مجازی است که کاربران زیادی را در کشورهای مختلف به خود جذب کرده است.وی ادامه داد: در این بازی، کاربران با استفاده از دوربین گوشی تلفن همراه خود و در منطقه حقیقی که در آن حضور دارند، غول‌های مجازی پوکمون گو را مشاهده و برای دریافت امتیاز، آن ها را شکار می کنند.باقریان افزود: برخی ویژگی های پوکمون گو علاوه بر تعارض‌های فرهنگی می تواند فرد را با خطرات بسیار جدی محیطی روبه رو کند به گونه‌ای که افراد به دلیل تمرکز زیاد بر روی بازی، آگاهی محیطی خود را از دست داده و در معرض برخورد با انواع موانع فیزیکی و یا اجسام متحرک قرار می گیرند.رئیس پلیس فتا غرب استان تهران با بیان اینکه ورود غیرمجاز به اماکن خصوصی، دولتی، نظامی و همچنین ورود به حریم تردد وسایل نقلیه که اغلب درپی شکار شخصیت های بازی انجام می گیرد، می تواند سلامتی کاربران را به خطر بیاندازد گفت: پدیده ای که علاوه بر صدمات فردی، بستر ساز تهدیدهایی برای سلب آرامش جامعه و نظم عمومی تلقی می‌شود. 		 	