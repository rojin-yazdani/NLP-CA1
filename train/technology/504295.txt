 		بیشترین سهم بازدید از سایت تلگرام در دنیا برای کاربران ایرانی ثبت شده است.به گزارش تسنیم، پیش از این برخی مراکز تحقیقاتی عنوان کرده بودند که ایرانی‌ها 10 درصد کل کاربران وایبر را در سطح جهان شامل می‌شوند و از این رو بیشترین حجم استفاده را از این نرم‌افزار رایگان ارتباطی دارند.اما با این وجود اواخر سال گذشته شاهد اختلالات شدید وایبر و حتی از دسترس خارج شدن آن در موارد بسیاری بودیم؛ موضوعی که بعدها توسط مسئولان دولتی و مدیران اپراتورهای موبایل به گردن سرورهای وایبر انداخته و گفته شد که اختلالات ناشی از ضعف سیستمی وایبر است.با وجود چنین اختلالاتی میزان استفاده آنها نسبت به نیمه‌های سال 93 نیز بیشتر شد و به 11.8 درصد از کل ترافیک وایبر رسید.تصویر زیر که از سایت الکسا استخراج شده میزان مراجعه به سایت وایبر برای دریافت نسخه‌های موبایل یا رایانه را شامل می‌شود.بعد از ایران نیز به ترتیب روسیه، آمریکا، هند و برزیل بیشترین استفاده را از این پیام‌رسان موبایلی دارند.با توجه به کندی‌های مکرر وایبر، موج جدیدی از مهاجرت‌ها به سمت پیام‌رسان رایگان موبایلی تلگرام آغاز شد و در اردیبهشت 94 به حداکثر میزان خود رسید.تلگرام در واقع پیش از اوج گرفتن در ایران، از اوایل سال 2014 میلادی به دلیل اختلالات گسترده برنامه مشابهش یعنی واتس‌آپ در دنیا، محلی برای رجوع میلیونی کاربران جهانی شد.حتی برخی تحقیقات نشان می‌دهد که این پیام‌رسان موبایلی در آمریکا و چند کشور دیگر نیز به رتبه نخست شبکه‌های موبایلی رسید و بالاتر از فیس‌بوک، واتس‌آپ و کیک قرار گرفت.یکی از مدیران تلگرام زمانی دلیل موفقیت این برنامه را خریداری شدن واتس‌آپ توسط فیس‌بوک عنوان کرد و گفت: حتی پیش از این اتفاق ما برنامه شماره یک در زبان‌های اسپانیایی، عربی و چند فروشگاه برنامه در آمریکای لاتین بودیم.حال ظرف چندین ماه، بیشترین سهم بازدید از سایت این برنامه برای کاربران ایرانی ثبت شده است؛ تصویر زیر نشان می‌دهد که بعد از ایران با سهم 15.1 درصدی در مراجعه به وب سایت تلگرام، روسیه، کره جنوبی، هند و اسپانیا قرار دارند.نکته قابل تأمل این است که رنک (رتبه اینترنتی) وایبر در ایران 1078 و تلگرام 434 است. 		 	