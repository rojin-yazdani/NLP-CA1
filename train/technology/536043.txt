 		دو غول بزرگ صنعت فناوری اطلاعات بعد از پنج سال کشمکش بالاخره تصمیم 
گرفتند به جنگ بر سر مالکیت فکری اختراعات ثبت شده خود، پایان دهند.به گزارش ایرنا از رویترز، در مدت پنج سال گذشته، این دو شرکت 18 دعوای قانونی را در زمینه کاربرد فناوری های مختلف در گوشی های تلفن هوشمند، وای فای و سایر زمینه های فنی، علیه یکدیگر طرح کرده بودند.جزئیات مصالحه دو شرکت هنوز مشخص نیست، اما آن ها طی یک بیانیه مشترک اعلام کردند که قرار است درباره جوانب مختلف برخی از اختراعات ثبت شده، با یکدیگر همکاری کنند.این آخرین اقدام شرکت های فناوری برای خارج کردن دعاوی مربوط به اختراعات ثبت شده از دادگاه ها است.در سال های اخیر با تغییر رویکرد شرکت ها در راستای تجاری سازی اختراعات ثبت شده، میزان دعاوی حقوقی، به ویژه در حوزه نرم افزارها، افزایش یافته است. اما اخیرا رویه شرکت ها تغییر کرده است و از طرح دعاوی حقوقی به صدور مجوز لیسانس، روی آورده اند.دو شرکت گوگل و مایکروسافت به عنوان بخشی از توافق خود متعهد شدند تمامی دعاوی مطروحه درباره سوء استفاده از حقوق مالکیت فکری اختراعات را خاتمه دهند و توافق کردند که در زمینه تجاری سازی تعداد مشخصی از اختراعات ثبت شده، با یکدیگر همکاری کنند. همچنین دو شرکت انتظار دارند به منظور ارتقاء کیفی خدمات و محصولات ارائه شده به مشتریان، در آینده در زمینه های دیگری نیز با یکدیگر همکاری کنند.شرکت گوگل در سال 2011 با خرید هولدینگ موتورولا موبیلیتی به قیمت 12.5 میلیارد دلار، مجموعه بزرگی از اختراعات ثبت شده این شرکت را در حوزه گوشی های موبایل و فناوری های شبکه تصاحب کرد. در سال 2014 شرکت گوگل امتیاز هولدینگ موتورولا موبیلیتی را به قیمت 2.91 میلیارد دلار به شرکت لنوو واگذار کرد و امتیاز بخش عمده اختراعات ثبت شده آن را برای خود حفظ کرد. تعداد زیادی از دعاوی طرح شده بین مایکروسافت و گوگل مربوط به همین امتیازات بوده است.شرکت مایکروسافت نیز گوگل را به دلیل استفاده از امتیاز یک اختراع درباره ارسال پیغام های متنی طولانی تحت تعقیب قانونی قرار داد. این اختراع، در زمان ارسال پیغام متنی طولانی امکان تبدیل آن را به پیغام های کوچکتر فراهم می کند و پس از ارسال پیغام های کوتاه و دریافت آن ها توسط شخص مخاطب، تمام این پیغام ها مجددا به هم وصل شده و در نهایت پیغام اصلی در گوشی وی نمایش داده می شود.یکی دیگر از دعاوی که آتش جنگ دو شرکت را دامن زد، به سیستم بازی Xbox مربوط می شد. مایکروسافت مدعی بود شرکت موتورولا نتوانسته است به تعهد خود مبنی بر صدور منصفانه مجوزهای بهره برداری از فناوری های فشرده سازی فایل های ویدیویی و شبکه های بی سیم، عمل کند. دادگاه این ادعا را وارد دانست.سخنگوی مایکروسافت گفت، با وجود مصالحه دو شرکت هیچ تضمینی وجود ندارد که در آینده این دوشرکت مجددا اقدام به طرح دعوا علیه یکدیگر نکنند.در سال میلادی گذشته نیز دو شرکت سامسونگ و اپل، دعاوی خود را در زمینه اختراعات ثبت شده با مصالحه خاتمه دادند. 		 	