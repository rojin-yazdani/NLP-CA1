 		رئیس اداره امور مشترکین ارتباطات سیار شرکت مخابرات اصفهان گفت: مواردی مانند ثبت 20، 15 و 10 هزار سیم کارت به نام یک نفر در این استان وجود داشته که با آن برخورد شده است.فرشته صبایی در گفت‌وگو با ایرنا افزود: ثبت این تعداد سیم به نام افراد در سالهایی که خرید و فروش سیم کارت تلفن همراه رونق بسیاری داشت بویژه در سال های 84 و 85 صورت گرفته است .وی با بیان اینکه در آن برهه از زمان محدودیتی برای ثبت نام سیم کارت وجود نداشت، ادامه داد: از سال 92 و با قانون جدید سازمان تنظیم مقررات و ارتباطات رادیویی مبنی بر اینکه هر فرد می تواند حداکثر 10 سیم کارت داشته باشد برخورد با این موارد آغاز شد.این کارشناس با تاکید بر اینکه این سیم کارت ها، اعتباری بوده است، اظهار کرد: از سال 92 در این زمینه اقدام و با فعال نگه داشتن 10 سیم کارت آخر واگذار شده به این افراد، سایر سیم کارت ها از اعتبار ساقط شد.صبایی اضافه کرد: با دادن اخطار و پیامک به مالکان این سیم کارت ها از آنها خواسته شد تا برای احراز هویت سایر سیم کارت ها اقدام کنند.وی تصریح کرد: بر اساس قانون سازمان تنظیم مقررات و ارتباطات رادیویی، هر فرد ایرانی می تواند حداکثر 10 سیم کارت و هر اداره حقوقی حداکثر 50 سیم کارت از یک اپراتور تلفن همراه داشته باشد.رئیس امور مشترکین سیار شرکت مخابرات اصفهان با تاکید بر اینکه اکنون هیچ فعال سازی سیم کارت تلفن همراه بدون احراز هویت مالک آن انجام نمی شود ، گفت: احراز هویت مالک سیم کارت از طریق کد ملی صورت می گیرد.صبایی افزود: سیم کارت ها بصورت غیر فعال در اختیار خریدار قرار می گیرد و او برای فعال کردن آن باید با همراه داشتن کارت ملی به اداره امور مشترکین جهت احراز و ثبت هویت مراجعه کند.وی خاطر نشان کرد: در دو سال گذشته به همه مشترکانی که کد ملی آنها برای سیم کارتشان ثبت نشده بود یا تناقض داشت، پیامک اخطار ارسال و جهت رفع آن اقدام شد.به گفته وی در چند سال گذشته نیز حدود یک هزار سیم کارت اعتباری همراه اول برای تعدادی از حجاج تمتع در نظر گرفته و بدلیل کمبود وقت، کار احراز هویت برای فعال سازی آنها انجام نشد اما به همه آنها پیامک داده شد تا برای احراز هویت مالک سیم کارت مراجعه کنند و سیم کارت افرادی که مراجعه نکردند، قطع شد.* غلامرضا داداش زاده معاون سازمان تنظیم مقررات و ارتباطات رادیویی کشور قبلا از طرح بررسی و حذف سیم کارتهای مازاد افراد خبر داد و ثبت صدها سیم کار به نام یک نفر را تخلف مقرراتی اعلام کرد.وی افزود: هنوز زمان مشخصی برای قطع سیم کارت های اضافی افراد درنظر گرفته نشده است اما این زمان نامحدود نخواهد بود و افراد بهتر است به اطلاع رسانی ها توجه کنند چراکه در نهایت سیم کارت های اضافی آنها قطع خواهد شد و هرفرد می توانند از میان سیم کارت های خود تنها 10 سیم کارت در هر اپراتور انتخاب کنند.سازمان تنظیم مقررات و ارتباطات رادیویی بمنظور ایفای وظایف و اختیارات حاکمیتی، نظارتی و اجرایی در حوزه ارتباطات، فناوری اطلاعات و ارتباطات رادیویی تاسیس شده و زیر مجموعه وزارت ارتباطات و فناوری اطلاعات است.تدوین و تنظیم مقررات، آیین نامه ها، جدول های تعرفه و نرخ های کلیه خدمات در بخش های مختلف ارتباطات و فناوری اطلاعات با هدف رقابت سالم، تداوم ارائه خدمات و رشد کیفی آنها از جمله وظایف این سازمان است.استان اصفهان حدود چهار میلیون و 400 هزار مشترک تلفن همراه اپراتور همراه اول دارد که حدود سه میلیون آنها سیم کارت اعتباری است. 		 	