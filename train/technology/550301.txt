 		وزیر ارتباطات و فناوری اطلاعات گفت: ظرفیت خدمات رسانی و آنتن دهی شرکت های مخابراتی برای پوشش ارتباطی اربعین حسینی 10 برابر شده است.به گزارش ایرنا، محمود واعظی روز جمعه در بدو ورود به استان ایلام در جمع خبرنگاران در فرودگاه شهدا، اظهارکرد: تمام ظرفیت و امکانات شرکت های مخابراتی و زیرساخت برای برقراری ارتباط بهتر زائران در مرزها و آن سوی مرز در داخل خاک عراق به کار گرفته شده است.وی افزود: با وجود ازدحام جمعیت زائران در مرزها و کشور عراق، با تلاش شرکت های مخابراتی و ارتباطی تاکنون هیچ مشکلی در زمینه آنتن دهی و برقراری ارتباط زائران در مرزهای خودمان نداشته ایم.واعظی ادامه داد: روز گذشته در بخش هایی از خاک عراق مشکل نبود برقراری ارتباط داشتیم که مربوط به شرکت های عراقی است و اینک تیمی از کارشناسان وزارت ارتباطات و فناوری اطلاعات برای حل این مشکل به عراق رفته است تا با همکاری طرفین برای حل مشکل اقدام کنند.وی گفت: مردم و مسئولان بدنبال این هستند برای زائران اربعین و برگزاری این کنگره بزرگ گامی بردارند، وزارت ارتباطات نیز از سال گذشته تلاش کرده است تا امکانات مربوط به حوزه تلفنی این آیین را فراهم کند.وزیر ارتباط و فناوری اطلاعات با اشاره به سفرش به کشور عراق و دیدار با وزیر ارتباطات این کشور یادآور شد: فراهم کردن زمینه برقراری ارتباط مشترک و دو جانبه برای خدمات رسانی به زائران اربعین حسینی مهمترین موضوع مورد بحث طرفین بود.واعظی گفت: به اپراتورهای عراقی اعلام کردیم هر چه را که در حوزه امکانات و تجهیزات نیاز دارند آماده ایم برای آنها تهیه کنیم و در اختیارشان قرار دهیم تا زائران ایرانی برای برقراری ارتباط تلفنی در این کشور با مشکل مواجه نباشند.وی افزود: همه توان خود را به کار گرفته ایم تا زمینه ارتباط تلفنی زائران را در مرزها و آن سوی مرزها در ایام منتهی به اربعین فراهم کنیم به رغم اینکه حجم ترددها بسیار زیاد است.محمود واعظی وزیر ارتباطات و فناوری اطلاعات با استقبال استاندار ایلام، نماینده مردم ایلام در مجلس شورای اسلامی، معاونان استانداری و مدیران کل مخابرات و زیرساخت و جمعی از مسئولان محلی از طریق فرودگاه شهدا، وارد ایلام شد.بررسی وضعیت زیرساخت های حوزه ارتباطات، مخابرات و آنتن دهی تلفن همراه در شهرستان و پایانه مرزی مهران و آن سوی مرز در داخل خاک عراق در ایام منتهی به اربعین حسینی از برنامه های سفر وزیر به استان ایلام است. 		 	