 		معاون وزیر ارتباطات بر لزوم همخوانی مبلغ تماس‌ها و پیامک‌های حذف شده با تعرفه دیتای موبایل تاکید کرد.به گزارش ایسنا، مدتی است مدیران اپراتورهای مختلف تلفن همراه از پایین آمدن درآمد خود به دلیل فعالیت OTT‌ها (سامانه‌های ارسال پیامک) صحبت کرده و تاکید دارند شبکه‌های اجتماعی موبایلی که طی سال‌های اخیر میزان استفاده مردم از آنها افزایش قابل توجهی داشته، فضای فعالیت اپراتورها را به نوعی با تهدید مواجه کرده است، اما با توجه به آمارهایی که سالانه ارائه می‌شود و در آنها به درآمد‌های قابل توجه اپراتورهای موبایل اشاره می‌شود این سوال پیش می‌آید که تهدیدی که اپراتورها از آن یاد می‌کنند تا چه اندازه جدی است؟نصرالله جهانگرد – معاون وزیر ارتباطات و نماینده دولت در هیات مدیره شرکت مخابرات – در گفت‌وگو با ایسنا، در پاسخ به این سوال که آیا واقعا حاشیه سود اپراتورها آنگونه که مدیران آنها می‌گویند، پایین آمده است؟، گفت: این مطلب صحیح است، اما راهکار دیگری نیز دارد.وی ادامه داد: این گفته مدیران اپراتورها صحیح است، چرا که به طور کلی زمانی که وارد فضای ارائه خدمات 3G و 4G می‌شویم، رفتار بازار با تغییر مواجه می‌شود و برهمین اساس مدل‌های تعرفه‌ای گذشته دیگر پاسخگو نبوده و لازم است این مدل‌ها تغییر کند.رییس سازمان فناوری اطلاعات به ذکر مثالی پرداخت و عنوان کرد: به عنوان مثال زمانی که بحث شبکه‌های اجتماعی موبایل پیش می‌آید بخشی از مکالمات صوتی و پیام‌ها به سمت شبکه‌های اجتماعی می‌رود. حال در چنین شرایطی اگر ما نرخ دیتا را هم کاهش دهیم، این موضوع باعث می‌شود هزینه‌ها افزایش و میزان درآمد کاهش داشته باشد. برهمین اساس لازم است تعرفه دیتای موبایل با نرخ پیامک‌ها و تماس‌های حذف شده تراز شود.جهانگرد افزود: در این رابطه هم سازمان تنظیم مقررات ارتباطات و هم اپراتورها در حال مطالعه و بررسی بر روی تغییرات هستند و در حال حاضر بحثی نیز مبنی بر این وجود دارد که در مجموعه مخابرات اجرای طرح همکد‌سازی باعث کاهش درآمد‌های محلی مخابرات شده و این موضوع را سازمان تنظیم مقررات ارتباطات نیز پذیرفته و در حال انجام بررسی‌هایی برای اصلاح تعرفه‌هاست.معاون وزیر ارتباطات همچنین متذکر شد: در حوزه تلکام به ‌طور کلی رفتار بازار به گونه‌ای است که استفاده مشترکان از سرویس‌های مکالمات صوتی و پیامک به سمت دیتا در حال انتقال است و در این میان درآمد، در سرویس‌های ارزش افزوده خواهد بود و لازم است در این حوزه سرویس‌های جدیدی توسط اپراتورها خلق شود. اکنون اپراتورهای ما در آستانه این کار هستند. با این وجود باید دقت داشت اگر ما فشار خود را بر روی تعرفه پایه بگذاریم این مساله باعث تغییر رفتار مشتری خواهد شد و به عبارت دیگر مشترک از سرویس‌های پایه فراری خواهد شد و به سمت شبکه‌های موبایلی روی خواهد آورد به همین دلیل اکنون بحث تغییرات تعرفه‌ای تابعی از چند پارامتر خواهد بود که پارامترهای جدیدی هم وارد این موضوع شده است که باید آنها را نیز مورد توجه قرار داد.وی ادامه داد: برهمین اساس هم سازمان تنظیم مقررات ارتباطات و هم اپراتورهای موبایل در حال مذاکره و گفت‌وگو هستند و فکر می‌کنم ظرف مدت کوتاهی در آینده در این حوزه تصمیمات جدیدی گرفته خواهد شد.اما جهانگرد در پاسخ به این سوال که آیا این حرف به آن معناست که پس از مدت‌ها بررسی بر روی تعرفه دیتای موبایل بار دیگر قرار است این تعرفه‌ها دستخوش تغییر شود، گفت: خیر. آنچه طرح شد صورت کلی ماجرا بود و تاکید بر این‌که مدل‌های قدیمی تعرفه برای شرایط جدید کفایت نمی‌کند. به همین دلیل ما برای آینده از مدل‌های جدید بهره خواهیم گرفت. در این میان نیز علاوه بر تعرفه پایه دیتا و مکالمات صوتی و پیامک بحث‌هایی مانند ظرفیت‌ها و ... همه مورد توجه قرار خواهد گرفت تا درنهایت هدف ما که ارائه کالای ارزان‌تر و با کیفیت‌تر به مشتری است محقق شود. حال این‌که این خدمات از طریق چه سبدی در خدمت مشترک قرار بگیرد موضوعی است که دستخوش تغییر خواهد شد و همان‌طور که گفته شد برای دستیابی به این هدف پارامتر‌های موثر در تعیین تعرفه با تغییر شرایط فنی تغییر خواهد کرد.  	