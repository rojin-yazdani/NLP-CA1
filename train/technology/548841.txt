 		مهندسان دانشگاه واشنگتن موفق به کشف روشی برای مخابره‌ی انرژی به دستگاه‌های برقی با استفاده از روترهای وای‌فای شده‌اند. این فناوری انرژی از طریق وای‌فای (PoWiFi) نام دارد و به زودی نتایج تحقیقات بر روی آن در کنفرانس کانتکس در آلمان ارائه خواهد شد. به گزارش زومیت، PoWiFi نام فناوری است که به تازگی توسعه یافته که بوسیله‌ آن می‌توان انرژی را به صورت بی‌سیم انتقال داد. امواج رادیویی مخابره شده می‌توانند حداکثر یک وات انرژی حمل کنند؛ چرا که سازمان‌های استاندارد اجازه‌ی ارسال امواج با انرژی بیشتر را نمی‌دهند. با این حال در فناوری جدید انرژی از کانالی جدا ارسال شده و مانع عملکرد مناسب روتر به عنوان یک دستگاه برای تبادل داده نمی‌شود. وامسی تالا، محقق ارشد این پروژه می‌گوید:برای اولین بار ما نشان دادیم که می‌توان از طریق امواج وایفای لوازم الکتریکی را شارژ کرد. ما سیستمی ساخته‌ایم که هم به عنوان یک روتر و هم یک منبع انرژی عمل می‌کند.در ابتدای راه با استفاده از این فناوری می‌شد یک دوربین کوچک را در فاصله ۵ متری شارژ کرد. به تازگی محققان این پروژه، برای اثبات عملی بودن روششان، یک دستبند سلامتی را از ۰ تا ۴۱ درصد در ۲.۵ ساعت شارژ کرده‌اند. البته در حال حاضر سرعت شارژ این فناوری قابل مقایسه با شارژ از طریق کابل‌ها نیست.محققان برای بررسی تاثیر این فناوری بر روی سرعت اینترنت، آن را در ۶ خانه مورد بررسی قرار دادند؛ اما هیچ یک از کاربران در این ۶ خانه کاهشی در سرعت اینترنت ملاحظه نکردند.برای عملی شدن این فناوری نیاز به ایجاد تغییرات زیادی حس می‌شود تا پایداری آن را تضمین کند. برای مثال آنتن دریافت کننده‌ی انرژی در حال حاضر ابعاد بزرگی دارد و برای اینکه بتوان آن را در دستگاه‌های الکتریکی جاسازی کرد باید ابعاد آن بسیار کاهش یابد.محققان امیدوارند بتوانند در آینده مشکلات این فناوری را برطرف کرده و آن را در ابعاد بزرگ گسترش دهند. 	