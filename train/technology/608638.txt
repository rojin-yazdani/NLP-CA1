 		ناسا به زودی این امکان را فراهم می آورد که بتوانیم به راحتی صدای مریخ را هم بشنویم.به گزارش مهر بشر تاکنون توانسته خود را به نقاط دوردست منظومه شمسی رسانده و دید واقعی نسبت به اجرامی نظیر مریخ، مشتری و حتی پلوتو در لبه این منظومه پیدا کند. اما هیچگاه این فرصت فراهم نشده که صدای این سیارات را هم بشنویم.اکنون ناسا که خود را برای پرتاب مریخ نورد Mars ۲۰۲۰ به این سیاره آماده می کند از سیستم صدابرداری پیشرفته ای در دل آن بهره گرفته که با تکیه بر آن صدای جاری در سطح این سیاره به راحتی ثبت و راهی زمین می شود تا دانشمندان بتوانند درک روشنتری از محیط پیچیده مریخ داشته باشند.این مریخ نورد به پیشرفته ترین تجهیزاتی مجهز می شود که حتی آن را در سطحی بالاتر از مریخ نورد «کنجکاوی» قرار می دهد. از جمله این قابلیتهای متمایزکننده امکان صدابرداری در این سیاره است.بدین ترتیب دانشمندان ناسا و سایر مراکز تحقیقاتی جهان می توانند صدای ناشی از بادهای مریخ را هم بشنوند.قطعا با عبور چرخهای این مریخ نورد از روی سنگها و صخره های مریخ صداهایی تولید می شود که در آینده نزدیک امکان شنیدن آن را هم پیدا می کنیم.البته پیشتر ناسا در دو مأموریت مریخی خود از میکروفونهایی استفاده کرده بود که به دلایل فنی امکان بهره گیری از آنها مهیا نشده بود. در واقع دانشمندان ۲۰ سال است که تلاش می کنند سیستم صدابرداری فشرده ای را به مریخ برسانند تا بتوانند صدای این سیاره را هم بشنوند اما هیچگاه در این مسیر موفق نبوده اند. 	