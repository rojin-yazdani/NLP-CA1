 		رئیس سازمان تنظیم مقررات و ارتباطات از احتمال تصویب پیوست فرهنگی در حوزه خدمات باند پهن موبایل در دو ماه آینده خبر داد.علی‌اصغر عمیدیان در گفت‌وگو با ایسنا، درباره آخرین وضعیت پیوست فرهنگی اظهار کرد: چندی پیش وزارت ارتباطات پیوست پیشنهادی خود را به ریاست‌جمهوری ارسال کرد و حال از سوی دفتر ریاست‌جمهوری این پیوست به مرکز ملی فضای مجازی ارجاع داده شده تا آنها هم نقطه‌نظرات خود را روی این پیوست اعلام کنند.وی ادامه داد: براساس قانون برنامه، ما مکلفیم برای تمام طرح‌های کلان، پیوست فرهنگی ارائه کنیم اما در این میان لازم است که طرح‌های کلان به تصویب معاونت راهبردی رسیده باشند تا از سوی معاونت راهبردی طرح‌های ارسالی پس از تایید به عنوان طرح کلان به دولت معرفی شوند و آنگاه ما به عنوان متولی دولت برای طرح‌های کلان مربوطه پیوست فرهنگی ارائه کنیم.معاون وزیر ارتباطات افزود: در ارتباط با اینترنت باند پهن موبایل بدون اینکه قسمت اول این پروسه انجام شده باشد، ما به دلیل ارزشی که برای فرهنگ خانواده و فرهنگ ایرانی - اسلامی خود قائل هستیم، براساس پیوستی که پیش از این از سوی شورای عالی انقلاب فرهنگی برای MMS ابلاغ شده بود، پیوستی را با کمک مشاوران مختلف تدوین و تکمیل و آن را به دولت ارسال کردیم. اکنون نیز همان‌طور که اشاره شد، مدتی است که دولت، پیوست ارسالی را به مرکز ملی فضای مجازی فرستاده است.وی اظهار کرد: در مرکز ملی فضای مجازی نیز با حضور معاون بررسی‌های فنی و صدور پروانه سازمان تنظیم مقررات ارتباطات، جلساتی تشکیل شده و روی مشکلاتی که در پیوست بود کارهای کارشناسی صورت گرفت و اکنون پیوست نهایی که بنده به تازگی دیدم، مشکل خاصی نداشته و قرار است که این هفته این پیوست با نماینده ما نهایی شود.رئیس سازمان تنظیم مقررات در ادامه ابراز امیدواری کرد که این مساله در اسرع وقت در دستور کار شورای عالی فضای مجازی قرار گیرد و پیوست مذکور نهایی و ابلاغ شود.وی در عین حال یادآور شد: همین حالا نیز اپراتور‌ها آنچه در پیوست فرهنگی مصوب شورای عالی انقلاب فرهنگی در زمینه‌ MMS مورد تاکید قرار گرفته بود را مورد توجه قرار می‌دهند و در حوزه خدمات باند پهن موبایل نیز مدنظر دارند اما در نهایت با تصویب و ابلاغ پیوست فرهنگی در حوزه خدمات باند پهن موبایل، مجموعه‌ای تکمیل‌شده در دستور کار قرار خواهد گرفت.عمیدیان همچنین خاطرنشان کرد: حتی اکنون به جهت پیاده‌سازی موضوعات مربوط به پیوست فرهنگی ما بحث ارائه‌ سیم‌کارت کودک را نیز در دستور کار قرار داده‌ایم.معاون وزیر ارتباطات در ادامه در پاسخ به این سوال ایسنا که با توجه به دستور جلسه‌های متعددی که از مدت‌ها پیش برای شورای عالی فضای مجازی تعریف می‌شود، آیا بررسی موضوع پیوست فرهنگی تا مدت‌ها به تاخیر خواهد افتاد، تصریح کرد: این‌گونه نیست که موضوعات جلسات شورای عالی فضای مجازی از مدت‌ها قبل تعیین شده باشد چرا که معمولا یک هفته پیش از تشکیل جلسه، دستور جلسه پیشنهادی برای معاون اول ریاست‌جمهوری یا شخص رئیس‌جمهور ارسال می‌شود و در نهایت از جانب ریاست‌جمهوری از بین موارد مطرح‌شده چند مورد برای بررسی در جلسه در اولویت قرار می‌گیرد. اکنون نیز همه به دنبال تصویب و نهایی شدن پیوست فرهنگی هستند.عمیدیان در پاسخ به این سوال که در چه تاریخی احتمال تصویب این پیوست وجود دارد، گفت: فکر می‌کنم حداکثر ظرف یک تا دو ماه آینده این پیوست نهایی شود و احتمالا در اولین یا دومین جلسه شورای عالی فضای مجازی نهایی خواهد شد چرا که اکنون همه اتفاق‌نظر دارند که باید این پیوست هرچه سریع‌تر نهایی شود. تاکنون نیز در این زمینه منتظر کار کارشناسی بودند که ما نیز در گذشته حسب وظیفه دولتی خود در این زمینه اقداماتی انجام دادیم و پیوست پیشنهادی خود را ارسال کردیم که حال با بررسی مجدد این پیوست با متصدیان مرکز ملی فضای مجازی، امیدواریم بحث پیوست فرهنگی در جلسات آتی شورای عالی فضای مجازی به نتیجه برسد.  	