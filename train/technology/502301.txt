 		معاون نظارت سازمان تنظیم مقررات و ارتباطات رادیویی از پیگیری موضوع ورود اپراتورهای موبایل به حریم خصوصی مشترکان خبر داد و گفت: در صورت صحت این موضوع قطعا با اپراتورها برخورد خواهیم کرد.غلامرضا داداش زاده در گفت‌وگو با مهر، در مورد انتشار برخی خبرها در سایتهای اینترنتی و شبکه های اجتماعی مبنی بر ورود اپراتورهای موبایل به حریم شخصی مشترکان با نصب یک اپلیکیشن روی سیم کارت، اظهار داشت: این موضوع را از طریق امنیت شبکه پیگیری خواهیم کرد.وی با بیان اینکه در این زمینه به اپراتورهای موبایل تذکر داده شده است خاطرنشان کرد: تا زمانی که صحت و سقم ورود اپراتورها به حریم خصوصی مشترکان که گفته شده از طریق نصب اپلیکیشن روی سیم کارت صورت می گیرد مشخص نشود نمی توان در این مورد نظر قطعی داد.معاون نظارت سازمان تنظیم مقررات و ارتباطات رادیویی با بیان اینکه اپراتورهای موبایل صحت این موضوع را رد کرده اند گفت: چنانچه این موضوع صحت داشته باشد با اپراتورهای موبایل برخورد خواهد شد.داداش زاده تصریح کرد: موضوع از نظر فنی در دست بررسی و پیگیری دقیق است و پس از تهیه گزارش، تصمیمات لازم اخذ می شود.به گزارش مهر، چندی پیش اخباری در سایتهای خبری و شبکه های اجتماعی باعث تشویش اذهان عمومی شد؛ در این خبر از اپلیکیشن هایی نام برده شد که توسط برخی اپراتور‌های موبایل، پس از قراردادن سیم کارت در درون گوشی مشترکان نصب می‌شود و تردیدهایی را مبنی بر ورود اپراتورها به بحث شنودهاي قانوني و غيرقانوني به‌وجود می‌آورد.در این خبر یک کارشناس مدعی شده که همزمان با روشن شدن سیم‌کارت‌ در یک گوشی، نرم افزاری بدون اطلاع صاحب گوشی تحت عنوان «سیم تولکیت»، روی گوشی‌ مشترک نصب می‌ شود که به طریق عمومی نیز قابل حذف کردن نیست؛ این نرم افزار قادر است تمامی فعالیت‌های گوشی را بدون اجازه صاحب گوشی شنود کند و پیام‌های داخل سیم کارت را بخواند و یا در هر زمان با دوربین کاربر عکس و فیلم بگیرد.سیم تولکیت برنامه ای است که اپراتورها بر روی سیم کارتهای خام نصب می کنند که پس از فعال شدن سیم کارت، از طریق این اپلیکیشن می توانند به کاربر پیام های اطلاع رسانی بدهند. 		 	