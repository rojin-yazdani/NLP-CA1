 		شرکت‌ خودروسازی بی‌ام‌و و مینی به دنبال توسعه فناوری شارژ خودروهای برقی با تجهیزات نصب شده بر روی تیرهای چراغ برق هستند.ایسنا نوشت: در آینده نزدیک می‌توان تنها با پارک کردن کنار تیرهای چراغ برق باتری خودروهای برقی و هیبریدی را در کمترین زمان ممکن شارژ کرد.مسؤولان بخش نوآوری‌های خودروهای الکتریکی شرکت بی‌ام‌و در مورد این فناوری اظهار کردند: در این سامانه، مالکان خودروهای برقی می‌توانند از طریق تجهیزات نصب شده بر روی تیرهای چراغ برق و با اتصال کابل‌های معمولی، عملیات شارژ را انجام داده و هزینه شارژ را با کارت اعتباری پرداخت کنند.هدف شرکت خودروسازی بی‌ام‌و از ارائه این سیستم، افزایش اعتماد مردم به خودروهای برقی است، چرا که امروزه برد حرکتی اکثر خودروهای برقی کمتر از 300 کیلومتر است که این امر رانندگان را دچار اضطراب کرده و باعث کاهش استقبال از خودروهای برقی می‌شود.فرانک بچمن، مدیر اجرایی شرکت خودروسازی مینی ضمن اشاره به آینده‌نگر بودن این پروژه افزود: با مجهز کردن تیرهای چراغ برق به سیستم شارژ خودروهای برقی، اعتماد مردم به این خودروها به شدت افزایش می‌یابد. 		 	