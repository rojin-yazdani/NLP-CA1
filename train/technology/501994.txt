 		این فضاپیمای فوق سری نیروی هوایی آمریکا در گذشته نیز 3 بار برای انجام مأموریت های مخفی آن کشور به فضا فرستاده شده بود.به گزارش باشگاه خبرنگاران به نقل از دیلی اکسپرس، فضاپیمای بدون سرنشین فوق سری اکس-37 بی، متعلق به نیروی هوایی آمریکا امروز در ادامه سلسله مأموریت های مخفی نظامی به فضا پرتاب خواهد شد.اکس-37 بی، از تولیدات شرکت بوئینگ در واحد تولیدات دفاع هوافضای BDS -- موسوم به واحد دفاع، فضا و امنیت بوئینگ -- می باشد و با وزنی نزدیک به 5 تن، یک چهارم اندازۀ فضاپیماهای شاتل است.این فضاپیمای بدون سرنشین قرار است اواخر امروز به وقت ایالات متحده از پایگاه فضایی کِنِدی واقع در دماغۀ کاناوِرال در شهرستان بِرِوارد ایالت فلوریدا به فضا فرستاده شود.طولانی ترین سفر این پهپاد عظیم الجثه به دور مدار زمین حدود 2 سال به طول انجامید و با احتساب سفر امروز، این چهارمین مأموریت پنهانی نیروی هوایی ارتش آمریکا با اکس 37 خواهد بود.در حالی که وزارت دفاع ایالات متحده (پنتاگون) تاکنون از هرگونه اظهارنظر در خصوص مأموریت های این پهپاد فضایی خودداری کرده است، بسیاری از کارشناسان، از جمله دکتر دیوید بیکر، سردبیر مجله علمی اسپیس فلایت، بر این باورند که جاسوسی و کسب اطلاعات از ایستگاه تازه تأسیس جمهوری خلق چین در فضا یکی از اصلی ترین اهداف آمریکا در ارسال این غول فضایی به خارج از جوّ زمین است.استیون آفترگود، یکی از متخصصان پروژه های سری علمی در فدراسیون دانشمندان آمریکا، موسوم به FAS، نیز با نظریه جاسوسی پهپاد اکس 37 بر فراز اهداف مورد نظر آمریکا موافق است.آفترگود می گوید: یک فضاپیمای سری، گزینه خوبی برای جاسوسی از اهداف زمینی خاص است و درهای جدیدی را به روی ماجراجویی های ایالات متحده می گشاید. به عنوان مثال، جاسوسی بر فراز ایران، کره شمالی و دیگر مناطق درگیر خاورمیانه، آنهم از جایی خارج از جو زمین، می تواند یک هدف معمول در این گونه مأموریت های رازآلود باشد.آمریکا تاکنون مدت مأموریت جدید اکس 37 را اعلام نکرده و تنها به همین مقدار بسنده کرده است که هدف این مأموریت را با تعبیر آزمایش پیشرانه‌های فضایی الکتریکی هال عنوان کند.پرنده بی سرنشین 9 متری بوئینگ در همه سفرهای پیشین با راکت به فضا پرتاب شده و در بازگشت نیز مانند فضاپیماهای شاتل، به صورت گلایدینگ به زمین فرود آمده است؛ البته نه در فلوریدا بلکه در ایالت کالیفرنیا که پایگاه هوایی معروف واندنبرگ نیز از سال 1957 تاکنون در آنجا مستقر بوده است. 		 	