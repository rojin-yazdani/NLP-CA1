 		ضریب نفوذ تلفن همراه در ایران به 120 رسیده و به ازای هر ایرانی دو سیم‌کارت فروخته شده است که این امر می‌تواند، منجر به فراگیر شدن شبکه‌های اجتماعی موبایلی در کشور شود.به گزارش ایسنا، به گفته مسوولان در حال حاضر ضریب نفوذ اینترنت در کشور 50 است؛ تا سال 1376، تعداد مشترکان اینترنت، 5000 نفر بود و در سال 1380 به دلیل این‌که کارت و اینترنت دایل آپ وارد ایران شد؛ 700 تا 800 هزار نفر که بیشتر در سازمان‌ها و شرکت‌های خصوصی بودند به اینترنت وصل شدند؛ اما در این سال رشد وبلاگ‌نویسی موجب شد تا استفاده ایرانیان از اینترنت افزایش چشم گیری داشته باشد.همچنین از سال 1380 تا به امروز رشد کاربران اینترنت به صورت تصاعدی بود، به نحوی که امروز بیش از 42 میلیون مشترک داریم.داوود زارعیان به عنوان یک کارشناس حوزه ارتباطات و رسانه در این باره تحول اساسی در توسعه اینترنت را در گرو رشد شبکه‌های اجتماعی موبایلی دانست و معتقد است که با توسعه نسل سه و چهار تلفن همراه، به یک باره شاهد افنجار شبکه‌های اجتماعی در جوامع بودیم که باید برای مدیریت بر آن برنامه داشت. بر اساس اطلاعات نشریه ارتباطات وی سه شرطی را که کشورهای توسعه یافته در حوزه ارتباطات باید داشته باشند را میزان فراهم بودن زیرساخت‌های مورد نیاز فناوری اطلاعات، میزان به کارگیری آن و میزان آشنایی کاربران با مهارت‌های مورد نیاز را برشمرد و گفت: اگر در ارتباطات آسیب می‌بینیم به این دلیل است که نتوانسته‌ایم مهارت های مورد نیاز این حوزه را آموزش دهیم، لذا راه چاره در افزایش سواد رسانه‌ای مردم است. 		 	