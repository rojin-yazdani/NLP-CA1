 		ایران و روسیه در حاشیه اجلاس مجمع کشورهای صادرکننده گاز و در راستای تعمیق و تحکیم همکاری‌های مشترک هفت سند و یادداشت تفاهم همکاری امضا کردند.به گزارش تسنیم، این اسناد همکاری در حضور حجةالاسلام حسن روحانی -رئیس‌‌جمهوری اسلامی ایران- و ولادیمیر پوتین -رئیس‌‌جمهوری روسیه- توسط مقامات عالی‌رتبه دو کشور امضا شد.سند توافق دوجانبه بین دولت‌های جمهوری اسلامی ایران و فدراسیون روسیه برای تسهیل متقابل شرایط رفت و آمد اتباع دو کشور، توسط وزرای خارجه ایران و روسیه امضا شد.حال با توجه به این موضوع و اختصاص پستی در شبکه اجتماعی وزیر ارتباطات به استقبال وی از پوتین در فرودگاه مهرآباد تهران، یکی از کاربران شبکه اجتماعی در کامنتی برای محمود واعظی نوشته است:«ای کاش در کنار آن هفت سند همکاری که با روس‌ها امضاء کردید، یک سند هم امضا می‌کردید تا آنها بیایند و اینترنت ما را درست کنند»اما وزیر ارتباطات و فناوری اطلاعات اینگونه پاسخ کامنت مطرح شده را داد:«واعظی: اعتقاد بنده بر آن است که کسی نباید از خارج بیاید و اینترنت ما را بسازد.ما باید خودمان با حضور بخش خصوصی، مشارکت‌های مردمی و فعالیت بیشتر دولتی این حوزه را توسعه دهیم. دولت در همه جای دنیا بر روی زیرساخت‌ها که دیربازده، زمانبر و هزینه‌بر است سرمایه‌گذاری کرده و در بخش محتوا و فناوری حضور بخش خصوصی و مردمی موثر است.البته باید سایر دستگاه‌ها نیز با قرار دادن اطلاعات خود در شبکه ملی یا دولت الکترونیک به این روند سرعت بیشتری بخشند.» 		 	