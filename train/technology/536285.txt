 		محققان دانشگاه‌های کانادا و استرالیا ساخت «قرص ورزش» برای جایگزینی فعالیت‌های ورزشی، را ممکن می‌دانند.به گزارش باشگاه خبرنگاران جوان؛ به نقل از ایندیپندنت، محققان دانشگاه‌های «سیدنی» در استرالیا و «بریتیش کلمبیا» در ونکوور کانادا، می‌گویند در مراحل اولیه ساخت قرصی هستند که بتواند اثرات مشابه فعالیت ورزشی را بر روی بدن انسان داشته باشد. محققان دانشگاه سیدنی می‌گویند موفق شدند در آزمایشگاه‌، تغییرات 1000 مولکول بدن را بر اثر فعالیت ورزشی شناسایی کنند. شناسایی تغییرات مولکولی مسیر ساخت قرص‌هایی که بتوانند این تغییرات را شبیه‌سازی کنند، هموار کرده است.  «دکتر اسماعیل لاهر،» استاد دانشگاه «بریتیش کلمبیا،» در مقاله‌ای که در ژورنال «پیشرفت‌های علوم داروسازی» به چاپ رسید، ساخت «قرص ورزشی» را «هدفی تحقق‌یافتنی» خواند. وی اظهار داشت فعالیت ورزشی احتمال ابتلا به برخی بیماری‌ها مانند سرطان را کاهش می‌دهد، اما افرادی که از ضایعات نخاعی رنج می‌برند، بدلیل معلولیت نمی‌توانند ورزش کنند و همین باعث بروز مشکلات قلبی-عروقی و اختلال در عملکرد ماهیچه‌های آن‌ها می‌شود. لاهر در ادامه مقاله افزود «قرص‌های ورزشی» قرار نیست معجزه کنند و نمی‌توانند به‌طور کامل جایگزین ورزش شوند.  		 	