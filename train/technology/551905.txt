 		مدیر عامل شرکت ارتباطات سیار تاکید کرد: با توجه به واگذاری سالانه حدود 300 هزار سیم‌کارت، ظرفیت برای واگذاری سیم‌کارت‌های دائمی هنوز موجود است.به گزارش ایسنا، طی سالهای اخیر واگذاری سیم کارتهای همراه اول به گونه‌ای بوده که با به پایان رسیدن واگذاری کدهای قدیمی مانند کدهای 1 و2 علاقمندان خرید این نوع سیم کارتها مجبور بودند در بازار آزاد به تهیه سیم‌کارت مورد علاقه خود بپردازند. همین موضوع موجب شد قیمت این سیم کارت‌ها افزایش قابل توجهی پیدا کند و واگذاری سیم کارت‌های جدید از سوی اپراتور با پیش شماره‌های 8، 9 و 0 دنبال شود. حال مدتی است از سوی اپراتور واگذاری کدهای 8 و9 نیز متوقف شده و سیم‌کارت‌های جدید تنها با کد 0 وارد بازار می‌شوند.حال این سوال وجود دارد که پس از پایان این رنج اپراتور اول شماره‌های جدید خود را با چه کدی ارائه خواهد کرد؟وحید صدوقی در گفت‌وگو با خبرنگار ایسنا، در پاسخ به این سوال که پس از به پایان رسیدن رنج کدهای صفر همراه اول این اپراتور به واگذاری چه کدی اقدام خواهد کرد، توضیح داد: تاکنون سیم‌کارت‌های دائمی را از شماره‌های موجود واگذار کرده‌ایم و همچنان این شماره‌ها با هماهنگی رگولاتوری در حال واگذاری است.وی ادامه داد: علاوه بر این اگر این کدها مانند کدهای اعتباری ما به پایان برسد، قطعا از شماره‌های جدید واگذار خواهیم کرد.مدیر عامل شرکت ارتباطات سیار در پاسخ به این سوال که آیا ممکن است پس از پایان رنج صفر بار دیگر کدهایی مثل یک و دو واگذار شود، خاطر نشان کرد: در حال حاضر ظرفیت برای واگذاری سیم‌کارت‌های دائمی موجود است و پس از اتمام ظرفیت هم مانند کدهای اعتباری که با کد 990 شروع به خدمات‌دهی کردیم ممکن است کدهای جدیدی را واگذار کنیم که به هرحال در آن زمان این کدها اعلام خواهد شد.  	