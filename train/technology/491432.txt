 		منابع آگاه می‌گویند سازمان مبارزه با انحصارطلبی اتحادیه اروپا قصد دارد تا علیه شرکت گوگل به دلیل عدم رعایت قواعد تجارت منصفانه و رقابتی، اعلام اتهام کند.به گزارش فارس، روزنامه وال‌استریت‌ژورنال روز سه‌شنبه گزارش داد که بخش مبارزه با انحصار تجاری در اتحادیه اروپا بالاخره پس از 5 سال کش و قوس قانونی، تصمیم گرفته تا رسما علیه شرکت گوگل اعلام اتهام کند.بنا بر این گزارش، «مارگرت وستگار» کمیسیونر امور رقابت تجاری و مبارزه با انحصار اتحادیه اروپا سه‌شنبه پس از رایزنی با «ژان کلود یونکر» رئیس کمیسیون اروپا این تصمیم را اتخاذ کرده و قصد دارد در ابتدای نشست روز چهارشنبه همتایان خود در اروپا را نیز در جریان این تصمیم قرار دهد.این اقدام بار دیگر احتمال جریمه شرکت گوگل را، که به نوشته وال‌استریت‌ژورنال می‌تواند رقمی بیش از 6 میلیارد دلار باشد، مطرح می‌کند.«لوآنیس لیانوس» استاد حقوق رقابت جهانی دانشگاه لندن می‌گوید این تصمیم «خبر بسیار بدی» برای گوگل است.اتحادیه اروپا با بیان اینکه گوگل با تصمیمات و اقدامات خود در اروپا قواعد رقابت منصفانه را زیر پا گذاشته است. این اتحادیه به همین جهت از 5 سال قبل و یک دهه پس از آنکه دعوای قانونی مشابهی با شرکت مایکروسافت داشت، علیه گوگل وارد عمل شده است.با این حال رایزنی‌های این غول اینترنتی با مقامات اروپا موجب شده تا تلاش‌های مقامات این اتحادیه تاکنون به نتیجه نرسد. 	