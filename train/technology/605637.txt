 		فضانوردان ایستگاه فضایی بین‌المللی در زمان گردش بر فراز زمین، تصویر زیبایی از شهر پاریس را در شب ثبت کرده‌اند که غرق در نور است.به گزارش ایسنا به نقل از زی نیوز، این تصویر که در ماه آوریل ثبت شده، خیابان‌های پایتخت کشور فرانسه را به زیبایی در نور به تصویر کشیده که در طول روز از فضا قابل تشخیص نیستند.برای مثال، رود سن که در طول روز کاملا قابل تشخیص است، در شب‌هنگام به شکل یک خط سیاه دیده می‌شود که تنها با تمرکز بر نورهای کنار آن و پیچ‌وتابی که در مسیر خود خورده، می‌توان آن را تشخیص داد.ناسا در توضیحات بیشتر خود آورده که درخشان‌ترین بلوار در شبکه شلوغ خیابان‌های پاریس، خیابان شانزه‌لیزه است که محور تاریخی این شهر به شمار می‌رود و در قرن 17 میلادی طراحی شده است. همه ساله در روز باستیل (14 ژوئیه) بزرگترین رژه نظامی اروپا در این خیابان صورت می‌گیرد. این خیابان بزرگ، کاخ سلطنتی تویلری را که درختان آن در تصویر به شکل یک مستطیل تیره بر روی رود دیده می‌شود، به تقاطع ستاره‌ای شکل 11 بلوار اصلی شهر در طاق پیروزی وصل می‌کند.پارک‌های این شهر نیز به شکل چند ضلعی‌های سیاه دیده می شوند. فرودگاههای اورلی و شارل‌دوگل با نورهای بسیار درخشان‌شان در کنار مناطق تیره بزرگراهها و زمین‌های باز اطرافشان متمایز شده‌اند.این تصویر با یک دوربین دیجیتالی نیکون D4 با استفاده از یک لنز 400 میلیمتری از ارتفاع بیش از 400 کیلومتری زمین ثبت شده است. 		 	