 		گفته می شود از ابتدای امسال میزان مزاحمت‌های 118 افزایش یافته و در این میان مزاحمان سعی دارند از طریق تماس با این مرکز فایل‌های صوتی برای انتشار در نرم‌افزار‌های موبایلی (وایبر و تلگرام و...) تهیه کنند.مدیرکل خدمات مخابراتی استان تهران در گفت‌وگو با ایسنا، در این باره گفت: روزانه به‌طور متوسط 350 تا 400 هزار تماس از سوی اپراتورهای 118 پاسخگویی می‌شود، اما به‌طور معمول حدود 2.5 تا 5 درصد تماس‌های این مرکز به مزاحمان تلفنی مربوط می‌شود که در سال جاری میزان این مزاحمت‌ها افزایش یافته است.عباس ابوالقاسمی آزاد همچنین عنوان کرد: ما به اپراتورهای خود دستور داده‌ایم که در هر صورت اجازه پاسخگویی به مزاحمان تلفنی را ندارند و در این موارد تنها باید تلفن خود را قطع کنند با این وجود گاهی در برخی موارد مزاحمان از چنان الفاظ و ادبیاتی استفاده می‌کنند که ممکن است پاسخی به آنها داده شود و در نهایت این افراد فایل ضبط شده این مکالمات را از طریق نرم‌افزار‌های موبایلی منتشر می‌کنند.وی در پاسخ به این مطلب که «یعنی فایل‌های طنزی که به نام تماس با 118 در فضای مجازی و گوشی‌های تلفن همراه منتشر می‌شود واقعی هستند؟»، توضیح داد: در بسیاری موارد این فایل‌ها از سوی خود افراد ضبط شده و به نام تماس با 118 پخش می‌شود، اما به هرحال در برخی موارد اندک هم ممکن است مزاحمان صوت اپراتورها را ضبط و پخش کنند. البته با توجه به این‌که مکالمات 118 امکان پیگیری و شنود دارد ما در نهایت این موارد را بررسی می‌کنیم تا صحت و سقم آنها مشخص شود.آزاد در پایان با تاکید بر این‌که با این وجود میزان مزاحمت‌های 118 طی ماه‌های اخیر افزایش داشته، عنوان کرد: از میان 350 تا 400 هزار تماس روزانه حدود 9 هزار تماس حالت مزاحمت دارد که در این میان گاهی از رکیک‌ترین کلمات برای صحبت با اپراتور‌ها استفاده می‌شود.  	