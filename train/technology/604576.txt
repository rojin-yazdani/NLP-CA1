 		حساب توییتری مدیرعامل توییتر توسط هکرها در معرض خطر قرار گرفت. به گزارش ایسنا به نقل از انگجت، در آخرین مورد از سری هک‌های صورت‌گرفته حساب‌های مدیران عامل شرکت‌های فناوری، این بار حساب توییتری جک دورسی - مدیرعامل توییتر-  تحت نفوذ قرار گرفت.  پس از چندین توئیت که حاوی تصاویر عجیبی بود، توییتی در حساب دورسی منتشر شد که می‌گفت: ما گروه OurMine هستیم و امنیت شما را آزمایش می‌کنیم.این گروه هکری پیش از این هم حساب شبکه‌های اجتماعی مدیرانی چون مارک زاکربرگ -مدیرعامل فیس‌بوک- (حساب توییتر و پینترست) و سوندار پیچای -مدیرعامل گوگل- (حساب توییتر و کوئرا) را مورد حمله قرار داده بودند، اما اینکه حساب یک مدیرعامل را از طریق پلتفرم خودش هک کنند، مورد جدیدی است.همه پیام‌هایی که روی حساب دورسی قرار می‌گرفتند (که از ساعاتی به بعد به نظر می‌رسید توییت‌هایی از طرف هکرها هستند)، از طریق شبکه اجتماعی واین منتشر می‌شدند. امکان دارد که دورسی در حساب واین خود کلمه عبوری قدیمی یا مشترک داشته یا حساب واین خود را به توییترش متصل کرده که در معرض خطر قرار گرفته و این دسترسی را به گروه OurMine داده که مانند هک‌های قبلی عمل کنند.اگر برای حسابی‌های خود نگرانید، چند اقدام وجود دارد که می‌توانید انجام دهید، مثلا اینکه اطمینان حاصل کنید برای هر سایت و شبکه اجتماعی از کلمه عبور متفاوتی استفاده می‌کنید و یا دو فاکتور احراز هویت برای سرویس های خود قرار دهید و اقداماتی از این قبیل. 		 	