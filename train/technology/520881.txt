 		سخنگوی شرکت ارتباطات زیرساخت گفت: به دلیل بی‌توجهی مخابرات به تذکرات شرکت زیرساخت مبنی‌بر پرداخت بدهی خود، ارتباط مشترکان مخابرات در ۹ استان قطع می‌شود.حامدرضا اسماعیلی در گفت‌وگو با مهر، این تصمیم شرکت ارتباطات زیرساخت را مربوط به قطع ارتباطات مکالمات بین‌الملل از طریق دو صفر و قطع ارتباط اینترنت در ۹ استان کشور عنوان کرد.وی گفت: امکان برقراری مکالمات بین‌الملل از طریق دو صفر از بامداد جمعه ۹ مرداد ماه در ۹ استان مسدود می شود و ارتباط اینترنت مشترکان مخابرات نیز از بامداد روز یکشنبه ۱۱ مرداد ماه با محدودیت مواجه خواهد شد.اسماعیلی با تاکید بر اینکه طی ۱۵ روز گذشته ۳ بار به شرکت مخابرات ایران برای قطع سرویس پهنای باند تذکر داده‌ایم، افزود: مخابرات نسبت به تذکرات شرکت ارتباطات زیرساخت بی‌توجه بوده است.مدیر روابط عمومی شرکت ارتباطات زیرساخت با بیان اینکه مشترکان مخابرات می‌توانند برای استفاده از تلفن بین‌الملل از سایر خطوط اپراتورهای تلفنی استفاده کنند، ادامه داد: امید می‌رود در یک روز باقی‌مانده تا قطع ارتباط اینترنت مشترکان، شرکت مخابرات نسبت به پرداخت بدهی خود اقدام کند.وی رقم این بدهی را ۳۵۰ میلیارد تومان اعلام و تصریح کرد: چنانچه مخابرات به فکر مشترکان خود باشد، باید بدهی خود را بپردازد.اسماعیلی با تاکید بر اینکه طی ۲ سال گذشته بارها از مخابرات خواسته شده که بدهی خود را بپردازد، خاطرنشان کرد: مخابرات نباید به بهانه لاوصولی مشترکانش، بدهی زیرساخت را پرداخت نکند.مدیر روابط عمومی شرکت ارتباطات زیرساخت با بیان اینکه مناسبات مالی مخابرات با زیرساخت مستقل از مناسبات مالی این شرکت با مشترکان است، اضافه کرد: استان‌هایی که شامل قطع ارتباط می‌شوند، بدهی بیشتری به زیرساخت دارند و بارها برای تعیین تکلیف این بدهی‌ها به آنها تذکر داده شده است.به گزارش مهر، شرکت ارتباطات زیرساخت اعلام کرده که امکان مکالمه دو صفر مشترکان مخابرات را در ۹ استان خراسان رضوی، هرمزگان، آذربایجان‌ شرقی و غربی، اصفهان، کردستان، فارس، گلستان و کرمانشاه از امشب و ارتباط اینترنت مشترکان این شرکت را در استان‌های بوشهر، خوزستان، خراسان رضوی، هرمزگان، ایلام، کردستان، فارس، کرمان و گیلان از روز یکشنبه هفته جاری قطع خواهد کرد.این شرکت اعلام کرده که مشترکان مخابرات برای اینترنت به سایر شرکت‌های ارائه‌دهنده ADSL مراجعه کنند. 	