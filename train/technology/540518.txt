 		حدود 80 درصد سیم‌کارتهای فعال کشور را اعتباری‌ها تشکیل می‌دهند با این حال مدتی است کمیسیون تنظیم مقررات ارتباطات مصوبه‌ای ابلاغ کرده که بر اساس آن محدودیت جدیدی در حوزه این سیم کارتها اعمال شده و هزینه‌هایی به مالکان آنها تحمیل می‌شود.به گزارش ایسنا، طی ماه‌های گذشته کمیسیون تنظیم مقررات ارتباطات دستورالعمل‌های تازه‌ای را برای اپراتورهای تلفن همراه تعریف و مصوب کرده است.براساس مصوبه تیرماه این کمیسیون با توجه به افزایش سهم سیم‌کارت‌های اعتباری و با هدفی که حمایت از حقوق مشترکان و افزایش رضایت آنها و ساماندهی استفاده از سیم‌کارت‌های اعتباری اعلام شده، اینگونه مقرر شده است که با توجه به این‌که شماره‌ها (فضای نامبرینگ) جزو منابع کمیاب محسوب می‌شود، اپراتورها می‌توانند دستورالعمل جدیدی را درباره سیم‌کارت‌های اعتباری در نظر بگیرند که البته با بهره‌گیری از این دستورالعمل برخی هزینه‌های خود اپراتورها نیز جبران خواهد شد.طبق این مصوبه پس از آنکه فرد برای استفاده از یک سیم‌کارت اعتباری ثبت‌نام می‌کند، اپراتوری که سیم‌کارت مربوطه را واگذار کرده مجاز خواهد شد پس از مقطعی از زمان نسبت به باز پس‌گیری آن شماره اقدام کند. البته این نکته جدیدی نیست و پیش از این هم چنین قانونی برای افرادی که بیش از 90 روز از سیم‌کارت خود استفاده نمی‌کردند وجود داشت اما این بار بندهای جدیدی نیز به این موضوع اضافه شده است.بدین ترتیب در صورتی که مشترک در طول یک بازه زمانی سه ماهه هیچ‌گونه تراکنشی نداشته باشد در صورت داشتن اعتبار و شارژ در خط خود، اپراتور می‌تواند با انجام اطلاع‌رسانی لازم، نسبت به جبران هزینه‌های لازم‌التادیه برای نگهداری شبکه و ارتباط به میزان حداکثر تعرفه 20 دقیقه نرخ مکالمه پایه تلفن همراه دائمی از حساب مشترک کسر کند که پس از کسر این رقم مشترک مجاز به استفاده از باقی‌مانده اعتبار خود خواهد شد.اما اگر مشترک در سیم‌کارت خود شارژ یا اعتبار نداشته باشد اپراتور صادر‌کننده سیم‌کارت می‌تواند با انجام اطلاع‌رسانی‌های لازم نسبت به قطع دو طرفه و یا سلب امتیاز سیم‌کارت اقدام کند.اما با انجام هر تراکنش از طرف مشترک مهلت و بازه زمانی مجددا برای فرد لحاظ شده و آخرین تراکنش فرد مبنای شروع بازه سه ماهه مذکور قرار خواهد گرفت.همچنین براساس مصوبه کمیسیون تنظیم مقررات در صورت عدم انجام تراکنش از سوی مشترک اپراتور می‌تواند تا هنگام اتمام اعتبار نسبت به جبران هزینه‌های لازم‌التادیه نگهداری شبکه و ارتباط اقدام کند.نکته دیگر آن‌که در وضعیت قطع یک طرفه و دوطرفه کلیه خدمات سیم‌کارت مسدود شده اما دارنده پروانه موظف است امکان تماس با کدهای خدماتی اضطراری ملی را برای مشترک فراهم کند.امکانات و تسهیلاتی که دارنده پروانه جهت افزایش اعتبار مشترک در شبکه یا فعال‌سازی مجدد فراهم می‌کند نیز مشمول قطع امکانات یا تسهیلات در قطع یک طرفه و دوطرفه نخواهد شد و در صورت قطع دو طرفه اپراتور موظف است شماره مشترک را تا زمان سلب امتیاز حفظ کند.همچنین دارنده پروانه موظف است نحوه‌ی ثبت نام، غیرفعال‌کردن، قطع یک طرفه، قطع دو طرفه و سلب امتیاز از مشترک را به صورت سریع در قرار‌داد مشترکان خود لحاظ کند.  	