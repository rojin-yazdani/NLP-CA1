 		تلگرام به‌تازگی نسخه 12/ 3 پیام‌رسان محبوب خود را با قابلیت‌هایی جدید ازجمله ماسک برای تصاویر، نوشتن روی آنها و ساخت تصاویر متحرک GIF از روی ویدئوها منتشر کرد. اینها ویژگی‌هایی است که اخیرا در به‌روزرسانی imassage اپل به این برنامه افزوده شده است و گویی حالا تلگرام در این حوزه احساس خطر کرده و در رقابت با اپل این ویژگی‌ها را به نسخه جدیدش افزوده است.  به گزارش فارنت، تلگرام سال گذشته قابلیت ویرایش تصاویر را به پیام‏رسان خود آورد و حالا نسخه دوم آن را با ویژگی‏هایی جدید عرضه کرده است. در ویرایشگر جدید تلگرام می‏توانید روی تصاویر بنویسید، ماسک قرار دهید، استیکرهای دلخواهتان را روی آنها بچسبانید یا روی آنها کلمات دلخواه را تایپ کنید.  اگر قصد ارسال تصویر چهره را دارید کافی است ماسک مورد نظر را انتخاب کرده تا به کمک فناوری تشخیص چهره تلگرام به صورت خودکار روی چهره اعمال شود. تلگرام صدها ماسک را برای پیام‏رسان خود آماده کرده، اما از طریق پلت‌فرم باز این پیام‏رسان می‏توانید با ارسال دستور newmasks/ در روبات stickers@ ماسک‏های خود را نیز درست مثل استیکرها به آن اضافه کنید.  ویژگی جدید بعدی قابلیت ساخت تصاویر متحرک GIF پس از ضبط ویدئو است. کافی است وقتی ویدئو را در تلگرام ضبط کردید دکمه mute را کلیک کنید تا ویدئو به‌صورت فایل GIF ارسال شود، البته هنوز امکان تبدیل ویدئوهای گالری به فایل GIF وجود ندارد. علاوه‌بر این حالا در بخش استیکرها می‏توانید موارد ترند شده یا محبوب شده را مشاهده کنید تا همیشه استیکرهای جذابی در اختیار داشته باشید. 	