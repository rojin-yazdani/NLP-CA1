 		دبیر شورای عالی فضای مجازی کشور مصوبات بیست و دومین جلسه این شورا را به دولت و سایر دستگاه های مربوطه ابلاغ کرد.به گزارش تابناک به نقل از روابط عمومی مرکز ملی فضای مجازی کشور، دبیر شورای عالی فضای مجازی کشور مصوبات بیست و دومین جلسه این شورا را در خصوص «راهکارهای توسعه صادرات نرم افزار» و «طرح جامع توسعه فضای مجازی سالم، مفید و ایمن» پس از استحضار مقام معظم رهبری (مدظله العالی) برای انجام اقدامات اجرایی و عملیاتی ابلاغ کرد.در اجرای مصوبه راهکارهای توسعه صادرات نرم افزار دولت مکلف شده تا برای تشویق تولید نرم افزار، تسهیل صادرات نرم افزار و خدمات مهندسی و رفع موانع و ارایه آموزش های لازم در این زمینه اقدامات لازم را به عمل آورده و نتیجه آن را در هر شش ماه به شورای عالی فضای مجازی کشور گزارش دهد.بنابراین گزارش، مطابق مصوبه طرح جامع توسعه فضای مجازی سالم، مفید و ایمن، مرکز ملی فضای مجازی نیز مکلف شده است تا چارچوب اقدامات، ضوابط و معیارهای خدمات و محتوای «طرح جامع توسعه فضای مجازی سالم، مفید و ایمن» را طراحی و جهت تصویب به شورای عالی فضای مجازی کشور ارایه کند. همچنین براساس این مصوبه، مرکز ملی فضای مجازی باید علاوه بر به روزرسانی سالانه چارچوب، ضوابط و معیارهای خدمات و محتوای مربوط به آن، گزارش پیشرفت این مصوبه را به صورت مستمر به شورای عالی فضای مجازی ارایه دهد.گفتنی است، براساس تعریف شورای عالی فضای مجازی کشور، فضای مجازی سالم، مفید و ایمن فضایی است متشکل از شبکه های ارتباطی که در آن محتوا و خدمات مفید در چارچوب مبانی و ارزش های اسلامی و قوانین و مقررات کشور ارایه می شود. کاربران نیز می توانند براساس ویژگی های جمعیتی (از قبیل سن، جنس، شغل و تحصیلات) از محتوا و خدمات مورد نیاز بهره مند شوند و حتی الامکان در برابر محتوا و رفتارهای آسیب زا محفوظ بمانند که ایجاد و توسعه داوطلبانه، مشارکتی و قابل مدیریت بودن آن، تولید و توزیع محتوا و خدمات سالم، مفید و ایمن مورد نیاز و ممانعت از نشر محتوا و خدمات مضر،ناسالم و ناایمن از نتایج اصلی این طرح خواهد بود. 		 	