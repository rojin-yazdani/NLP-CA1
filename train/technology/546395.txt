 		دو هفته پیش در چنین روزی کارگروه تعیین مصادیق محتوای مجرمانه رایانه‌ای جلسه‌ای برای تعیین وضعیت تلگرام برگزار کرد اما تصمیم گیری به جلسه بعدی این کارگروه موکول شده و اینگونه عنوان شد که به طور معمول جلسات این کارگروه دو هفته یکبار برگزار می‌شود.به گزارش ایسنا، محمدعلی اسفنانی - عضو کارگروه تعیین مصادیق محتوای مجرمانه رایانه‌ای - پس از برگزاری جلسه قبلی با اشاره به اینکه به دلیل به حد نصاب نرسیدن تعداد اعضا تصمیم گیری دراین زمینه به جلسه بعدی موکول شده اظهار کرد: جلسات کارگروه تعیین مصادیق مجرمانه هر دو هفته یک بار در روزهای چهارشنبه برگزار می‌شود که اگر قرار به برگزاری جلسه فوق العاده نباشد طبیعتا در چهارشنبه دو هفته آینده ادامه بحث در مورد تلگرام و رای گیری درخصوص فیلتر و محدودشدن این شبکه اجتماعی انجام می‌شود.پس از این جلسه نیز اتفاقات متعددی رخ داد و این عضو کارگروه در گفت‌وگویی با ایسنا تاکید کرد: در جلسه هفته گذشته این کارگروه اکثریت اعضای حاضر در جلسه موافق فیلترینگ تلگرام بودند.اسفنانی در عین حال تصریح کرد: من به عنوان یکی از اعضای این کارگروه موافق فیلترینگ تلگرام نیستم،‌ اما اینکه بگوییم یک شبکه اجتماعی حدود 15 میلیون مخاطب در کشور داشته باشد اما حاضر به همکاری و تعامل با کشوری که در آن فعال است نشود منطقی و درست نیست و این حق یک کشور است که حریم امنیتی خود را حفظ کند.وی افزود: روش‌های سلبی به صورت صرف پاسخ نمی‌دهد اما گاهی وقتی حاکمیت در شرایطی قرار می‌گیرد که ناگزیر است و هیچ راهی به جز روش‌های سلبی ندارد و خطر به نحوی است که لازم است این کار انجام شود چاره‌ای نیست ضمن اینکه باید شبکه‌های مناسب درست و قابل استفاده برای مردم کشورمان آنقدر تقویت شوند تا خود مردم سراغ شبکه‌هایی که از خارج مدیریت می‌شود نروند و مردم توجه کنند این شبکه‌ها توانایی سوءاستفاده از همه اسرار و اطلاعات مردم را دارند و اینکه تصور کنیم شبکه‌هایی که از خارج مدیریت می‌شود امنیت بیشتری دارد درست نیست.اما پس از این جریانات مدیران تلگرام که پیش از این بحث درخواست دولت ایران مبنی بر شنود اطلاعات کاربران را مطرح کرده بودند در قالب پیامی در توئیتر تغییر موضع داده و اینگونه اعلام کردند که درخواست‌هایی که به نام ایران دریافت کرده جعلی بوده و از طرف مقام‌های عالیرتبه ایران نبوده است.بنیانگذار روسی تلگرام همچنین ادعا کرده بود که دولتمردان ایرانی قول داده‌اند تلگرام را در حال حاضر مسدود نکنند.البته دوروف در عین حال تأکید کرده که امکان پذیر بودن دسترسی به تلگرام و اظهارات وزیر ارتباطات ایران که دولت در پی فیلترینگ تلگرام نیست را نمی توان تضمینی تلقی کرد که در آینده هم برای این پیام رسان اینترنتی مشکلی پیش نمی آید.وزارت ارتباطات هم پس از انتشار این مطلب از مسدود‌سازی کانال‌های غیراخلاقی توسط تلگرام خبر داد.محمدرضا فرنقی‌زاد - مدیر کل روابط عمومی وزارت ارتباطات و فناوری اطلاعات - در گفت‌وگویی با ایسنا در این باره اعلام کرد: در قالب این توییت شرکت مذکور اعلام کرده که خطوط قرمز را می‌پذیرد و صفحات غیراخلاقی را از دسترس خارج و مسدود می‌کند.فرنقی‌زاد همچنین یادآور شد: البته چندی پیش وزیر ارتباطات این نکته را با جدیت و قاطعانه اعلام کرده بود اگر دسترسی به این صفحات مسدود نشود ایران درباره فیلترینگ تلگرام تصمیم جدی خواهد گرفت.اکنون طبق آنچه پیشتر گفته شده بود انتظار می رفت امروز بار دیگر کارگروه فیلترینگ تشکیل جلسه داده و در خصوص سرنوشت این نرم افزار موبایلی به تصمیم گیری بپردازد اما به گفته برخی اعضای این کارگروه گویا این هفته قرار نیست جلسه‌ای در این زمینه تشکیل شود.البته به طور طبیعی جلسات این کارگروه به شکل دو هفته یکبار برگزار می شود اما این هفته با توجه به اینکه برخی اعضای کارگروه در حال سفر هستند و در صورت برگزاری جلسه ممکن است بار دیگر تعداد اعضا به حد نصاب نرسد برگزاری این جلسه به زمان دیگری موکول شده است.طبق اظهارات غیر رسمی برخی اعضای این کارگروه با توجه به اتفاقات اخیر، احتمال استمرار فعالیت‌های این برنامه موبایلی در ایران زیاد است.  	